# language_name:        магӀарул мацӀ (Avar)
# closest ISO 639-3:    ava
# year_short:           2008
# year_long:            
# vernacular_title:     
# english_title:        The New Testament in Avar
# URL:                  http://www.bible.is/AVAIBT/Matt/1<br>http://ibtrussia.org/en/text?m=AVR
# copyright_short:      © Institute for Bible Translation 2008
# copyright_long:       iБиблием изэдзэкІынкІэ Институтыр<br>Институт перевода Библии, 101000 Москва, Главпочтамт, а/я 360<br>ibt_inform@ibt.org.ru
# notes:                
40001001	Ибрагьимил наслуялъул Давудил кьибилалъул вас ГІиса МасихІил умумузул цІаразул рахас гьадинаб буго :
40001002	Ибрагьимие гьавуна ИсхІакъ , ИсхІакъие гьавуна Якъуб , Якъубие гьаруна Ягьуда ва гьесул вацал .
40001003	Ягьудае Тамарица гьаруна Перецги Зараги , Перецие гьавуна ХІецрон , ХІецроние гьавуна Рам ,
40001004	Рамие гьавуна ГІаминадаб , ГІаминадабие гьавуна НахІшон , НахІшоние гьавуна Шалмон ,
40001005	Шалмоние Рагьабица гьавуна БогІаз , БогІазие Рутица гьавуна Йобед , Йобедие гьавуна Йишай ,
40001006	Йишаие гьавуна парччахІ Давуд . Уриял йикІарай чІужуялъ парччахІ Давудие гьавуна Сулайман ;
40001007	Сулаймание гьавуна Регьобоам , Регьобоамие гьавуна Абиягь , Абиягьие гьавуна Аса ;
40001008	Асае гьавуна Иегьошапат , Иегьошапатие гьавуна Иегьорам , Иегьорамие гьавуна Уззия ;
40001009	Уззияе гьавуна Иотам , Иотамие гьавуна Агьаз , Агьазие гьавуна Гьезекиягь ;
40001010	Гьезекиягьие гьавуна Манассегь , Манассегьие гьавуна Амос , Амосие гьавуна Иосиягь ;
40001011	жугьутІал Вавилоналде гочинарилалде Иосиягьие гьаруна Йехониягь ва гьесул вацал ;
40001012	Вавилоналде гочун хадув Йехониягьие гьавуна Шеалтиэл , Шеалтиэлие гьавуна Зеруббабел ,
40001013	Зеруббабелие гьавуна Абиуд , Абиудие гьавуна Элиаким ; Элиакимие гьавуна Азор ;
40001014	Азорие гьавуна Садок , Садокие гьавуна Ахим , Ахимие гьавуна Элиуд ;
40001015	Элиудие гьавуна Элиазар , Элиазарие гьавуна Маттан , Маттание гьавуна Якъуб ;
40001016	Якъубие гьавуна жинда МасихІилан цІар лъурав ГІисал эбелалъул — Марямил — рос Юсуп .
40001017	Гьедин Ибрагьимидасан Давудиде щвезегІан анцІила ункъо наслу лъугьана ; Давудидасан байбихьун жугьутІал Вавилоналде гочинаризегІанги лъугьана анцІила ункъо наслу ; Вавилоналде гочараб заманалдаса МасихІиде щвезегІанги лъугьана гьебго анцІила ункъо наслу .
40001018	ГІиса МасихІ дуниялалде вачІин гьадин ккана : гьесул эбел Марям йикІана Юсупие абурай яс ; амма гьес гьей ячиналдего Аллагьасул Илагьияб РухІалдалъун гьелъул ургьибе лъимер ккун букІин лъана .
40001019	Гьелъул абурав Юсупица , яхІ-намус бугев чи вукІиндал , хІукму гьабуна гьей халкъалда суризе бокьичІого , балъгого гьелъулгун ригьин хвезабизе .
40001020	Гьединаб пикруялда гьев вукІаго , макьилъ тІаде вачІун Бичасул малаикас абуна : — Я , Давудил наслуялъул вас Юсуп ! Марям лъадилъун ячине мун хІинкъуге . Гьелъул ургьибе ккараб лъимер Аллагьасул Илагьияб РухІалдалъун букІин лъай дуда .
40001021	Гьелъ дуе вас гьавила ; ГІисаян цІарги лъезе ккола дуца гьесда , гьес жиндирго халкъ мунагьаздаса хвасар гьабизе бугелъул .
40001022	Гьеб кинабго ккана цо аварагасда Аллагьас абураб гьадинаб калима ритІухълъизе :
40001023	« Гьале ясгІаданалъул ургьибе лъимер ккела ва гьелъ вас гьавила . Гьесда цІарги лъела Имануэл » . ( Гьелъул магІна ккола « Аллагь нилъгун вуго » абураб . )
40001024	Гьале Юсуп макьидаса вигьана , Бичасул малаикас абураб гьабун , жиндирго бахІарайги рокъое ячана .
40001025	Амма гьелъ вас гьавизегІан , аскІов вегун , гьелда квер хъвачІо Юсупица . Васасда цІарги ГІиса абун лъуна .
40002001	Ягьудиялъул Бетлегьем шагьаралда ГІиса гьавуна Гьерод ханлъун вугеб заманалда . Гьебмехалъ бакъбаккул рахъалдасан Иерусалималде рачІана цІвабзазул гІелму лъалел гІадамал . Гьез абуна :
40002002	— ЖугьутІазул ПарччахІлъун вукІине гьавурав дов вас кив вугев ? Зобалазул бакъбаккул рахъалда баккун бихьана нижеда гьев гьавунилан бицунеб цІва . Гьесие сужда гьабизе рачІун руго ниж .
40002003	Гьерод ханги , гьесдаго цадахъ Иерусалималъул тІолабго халкъги бихха-хочун лъугьана гьеб хабар рагІидал .
40002004	Гьеб халкъалъул киналго чІахІиял кашишзабиги диниял гІалимзабиги данде ракІарун , Гьеродица гьезда гьикъана МасихІилан абулев парччахІ кив гьавизе кколевилан .
40002005	Гьез абуна МасихІ Ягьудиялъул Бетлегьем шагьаралда гьавизе кколилан , цо аварагас Аллагьасул калима гьадин хъван бугилан :
40002006	« Мунги , Бетлегьем , Ягьудал наслуялъул ракьалдайин бугеб , Ягьудал наслуялъул ракьалда ругел аслиял шагьараздаса къураб жо щибниги гьечІебин дур . Дур гьенив вахъина Дир хирияб Исраилил халкъалъул тІалаб гьабулев Цевехъан » .
40002007	Гьебмехалъ Гьеродица , цІвабзазул гІелму лъалел гІадамал балъго жиндихъего ахІун , гьезда цІехон , мухІканго лъазабуна доб цІва кида баккун бихьарабали .
40002008	Цинги гьел Бетлегьемалде ритІана , гьеб лъимадул хІакъалъулъ кинабго хІакъикъат лъазабеян . Гьеб Лъимер батараб мехалъ жинда лъазабизе рачІайиланги абуна Гьеродица . Жиндиеги бокьун бугила гьеб Лъимералъе сужда гьабизе .
40002009	Ханасулгун хабар-накъит лъугІидал , рахъун ана цІвабзазул гІелму лъалел гІадамал . Бакъбаккуда доб мехалъ бихьараб цІваги унеб букІана зодисан гьезда цебе-цебе . Кутакаб рохел лъугьана гьезул рекІелъе гьебмехалъ . Ахирги доб лъимер бугеб бакІалда тІад чІана гьеб цІва .
40002010	
40002011	Рокъоре жанире лъугьиндал , лъимерги батана , лъимадул эбел Марямги ятана . Нодо гІодоб цун сужда гьабуна гьесие цІвабзазул гІелму лъалел гІадамаз . Цере рахъун , гьесие цІакъго хириял сайигъаталги кьуна : меседги , мирраги , кьеккен гьабулеб гьуинаб махІалъул пицІги .
40002012	Гьезда макьилъ лъазабуна Гьеродихъе унгейилан . Гьелги батІияб нухалъ тІадруссун ана жидерго улкаялде .
40002013	Гьел нахъе индал , гьале Бичасул малаик вачІун вуго Юсупихъе макьилъ . — Гьеб лъимерги бачун , гьесул эбелги ячун , мун вахъун Мисриялде лъуте , — ян абуна малаикас . — ТІадвуссайилан дица абизегІан гьенив чІа . Гьеродида ракІалда буго гьеб Лъимер балагьизе ва чІвазе .
40002014	ГьебсагІат тІаде вахъана Юсуп ; васги вачун , гьесул эбелги ячун , сардилъго Мисриялде ана .
40002015	Гьерод хвезегІан Мисриялда чІана . Гьеб гьедин ккана , цо аварагасда Аллагьас абураб гьадинаб калима ритІухълъизе : « Мисриялдаса нахъе айилан амру гьабуна дица дирго васасда » .
40002016	Дол цІвабзазул гІелму лъалел гІадамаз живго гуккаравлъи лъайдал , Гьеродил ццин гьалаглъана . Бетлегьем шагьаралдаги ва гьелда сверухъ ругел бакІаздаги кІиго соналде бахинчІеб бихьинабщинаб лъимер цо течІого чІвазе чагІи ритІана . ЦІвабзазул гІелму лъалел гІадамаз бицун , мухІканго лъан букІиндалха гьесда доб Лъимер гьабураб заман .
40002017	Гьедин ритІухълъана Иеремия аварагасда Аллагьас абураб гьадинаб калима :
40002018	« Рамаялдасан рагІулеб буго кутакаб магІил гьаракь . Ракел гІодилей йиго жиндирго лъималазухъ , ракІ-макІ гьабуниги , гІенеккулей гьечІо гьей . ТІокІал гьечІелъулха гьел ! »
40002019	Гьерод хвараб мехалъ , Мисриялда вукІарав Юсупихъе Бичасул малаик вачІана макьилъ .
40002020	Гьес Юсупида абуна : — Васги вачун , гьесул эбелги ячун , вахъун ГІизраилалъул ракьалде а . Гьеб Лъимер чІвазе къасд гьабулел рукІарал чагІи хун руго .
40002021	Васги вачун , гьесул эбелги ячун , ГІизраилалъул ракьалде ана Юсуп .
40002022	Амма Гьеродил бакІалда Ягьудиялъул ханлъун гьесул вас Архелай вугин рагІидал , гьениве ине хІинкъунги вукІана Юсуп . Макьилъ лъазабун хадуб ,
40002023	Галилея улкаялде вачІун , Назарет абулеб шагьаралда чІана . Гьедин ритІухълъана назареталдасевилан абилин хадуб гьесдаян аварагзабазда Аллагьас бицун букІараб калимаги .
40003001	Гьеб заманаялда Ягьудиялъул гІицІаб авлахъалде вачІуна ЯхІя авараг .
40003002	— Нуж кантІе , Аллагьасде русса , Зобалазул ПарччахІлъиялъул заман тІаде гІунтІун бугебин ! — абун лъазабулеб букІана гьес .
40003003	« Цо ахІи буго авлахъалда рагІулеб : БетІергьанасе нух къачІай , битІизабе гьесда цебе шагьра ! » — Гьединал рагІаби Аллагьас Ишая аварагасда жиндир хІакъалъулъ абурав чи вукІана ЯхІя .
40003004	ЯхІяцайин абуни , варанидул квасул ретІел ретІунаан , рачлихъ борчунги букІана хьвацІил рачел . Гьес кваналеб жоги букІана гарцІги гІалхул гьоцІоги .
40003005	Гьесухъе рачІунел рукІана Иерусалим шагьаралдаса , Ягьудия улкаялдаса , Иордан гІурул тІолабго сверухълъиялдаса гІадамал .
40003006	Жидерго мунагьал рехсон хадур , Аллагьасде руссун , гьезул мунагьал чуризе , Иордан гІурул лъадалъ ччун рахъулаан ЯхІяца гІадамал .
40003007	Лъадалъ ччун рахъизе гІемерисел фарисеялги саддукеялги жиндихъе рачІунел рукІин бихьидал , ЯхІяца гьезда абуна : — ГІай , нуж чІегІераб борхьил наслу ! Нужеде гІагарлъун бугеб Аллагьасул тамихІалдаса лъутизе лъица малъараб ?
40003008	Нужерго мунагьаздаса руссун , кантІиялъул гъотІода пихъ барщизабе .
40003009	Ниж Ибрагьимил наслуялъул лъимал ругилан гаргадизеги ракІалде ккоге . Гьале дица нужеда абулеб буго : жиндие бокьани , гьал ганчІаздасанги Ибрагьимил наслуялъул лъимал лъугьинаризе кІола Аллагьасда .
40003010	ГъутІбузда гъоркь гІащтІи лъун тун бугеблъи лъай нужеда . ЛъикІаб пихъ тІад бижичІеб гъветІ къотІун цІадаб лъезе бугебха !
40003011	Дица нуж кантІизелъун , мунагьал чуризе лъадалъ ччун рахъун , рацІцІад гьарулел руго . Амма дида хадув вачІунев вуго гІемерго дидаса къудрат цІикІкІарав чи . Гьес тІаса рахъарал хьитал кодоре росизецин мустахІикъав гьечІо дун . Лъадаца гуреб , Илагьияб РухІалдалъун ва цІаялдалъун чурун рацІцІад гьарила гьес нуж .
40003012	Гьес бугьун хъатикь ккун буго , жиндирго гьоцІиб ролъги бацІцІад гьабун , гьеб цагърахъе буссинабизе , наккуги ссвинго гьечІеб цІадабе бан бухІила .
40003013	Гьеб заманаялда Галилеялдаса вахъун ГІисаги вачІана Иорданалде ЯхІяца лъадалъ ччун вахъизе .
40003014	Амма ЯхІя разилъулев вукІинчІо , гьес ГІисада абуна : — Лъадалъ ччун вахъизе дун духъе вачІине кколеб бакІалда , мун дихъе щай вачІарав ? — ан .
40003015	Гьесие жавабалъе ГІисаца абуна : — Цин гьадин букІине те . Гьадин щвалде щун тІубазабизе ккола нилъеца Аллагьас нилъедаса тІалаб гьабулебщинаб жо . ГІисаца абухъе гьабизе разилъана гьебмехалъ ЯхІя .
40003016	Лъадалъ ччун вахъун гьебсагІат къватІиве лъугьун вачІана ГІиса . Гьебмехалъ зобги кІибикьизабун , миккидул сураталда боржун бачІун , Аллагьасул РухІ ГІисахъе рещтІунеб бихьана .
40003017	Гьале гьаракьги рагІана зобалаздасан : — Гьав вуго дие вокьулев дир Вас . Гьесдаса вохун вуго дун !
40004001	Цинги гьеб РухІалъ ГІиса гІицІаб авлахъалде вачана . Илбисалъ хІалбихьана гьев къосинавизе кІвелародайилан .
40004002	Гьенив кІикъого къоялъ ва кІикъого сордоялъ кІал ккун вукІарав ГІиса ахирги вакъана .
40004003	БачІун илбисалъ абуна гьесда : — Мун Аллагьасул Вас ватани , чадазде сверайилан амру гьабе гьал ганчІазе .
40004004	Гьелъие жаваб гьабун , ГІисаца абуна : — ТІехьалда хъван буго : « ЦохІо чадица гуребин чиясе чІаголъи кьезе бугеб , Аллагьасдасан бачІараб щибаб рагІиялъин » .
40004005	Цинги Мукъадасаб шагьар Иерусалималде вачун , илбисалъ ГІиса Мукъадасаб Рукъалъул сиялда тІад лъола .
40004006	Гьелъ абула : — Мун Аллагьасул Вас ватани , гъоркье кІанцІе ! ТІехьалда хъван бугелъул : « Аллагьас малаикзабазе дур рахъалъ амру гьабун буго » ва : « Гьез мун кодов ккун восила , ганчІидацин дур хІетІе тункичІого букІине » .
40004007	ГІисаца абуна : — « Дурго БетІергьан Аллагьасул хІалбихьуге ! » — янги хъван буго ТІехьалда .
40004008	Гьанже илбисалъ ГІиса цІакъго борхатаб мегІералъул тІогьиве вачуна ва дуниялалъул киналго пачалихъалги ва гьезул кинабго кІодолъи-къудратги бихьизабула гьесда .
40004009	Цинги ГІисада абула гьелъ : — Гьаб кинабго дуе кьела дица , бетІер къулун дуца дие сужда гьабуни .
40004010	ГІисаца гьелда абула : — ТІагІа дида цебеса , шайтІан ! ТІехьалда хъван буго : « ЦохІо Аллагьасе — дурго БетІергьанасе — гурони сужда гьабуге . ЦохІо Гьесие гьабе гІибадат ! »
40004011	Гьебмехалъ илбисалъ ГІиса живго тола . Гьале малаикзаби рачІана гьесие хъулухъалъе .
40004012	ЯхІя гвандинив тІамун вугилан рагІидал , ГІиса Галилеялде ана .
40004013	Амма Назареталда чІечІо гьев . Забулонил ва Нафталимил ракьалда , Галилеялъул ралъдал рагІалда бугеб Капернаум шагьаралде ун , гьенив чІана .
40004014	Гьеб гьедин ккана Ишая аварагасда Аллагьас абураб гьадинаб калима ритІухълъизе :
40004015	« Забулонил ракь ва Нафталимил ракь ! Ралъдахъе унаго нухда бугеб ракь ! Иордан гІурул доб рахъалда бугеб ракь ! Галилея — цогидал халкъазул ракь !
40004016	БецІлъуда букІараб нужер халкъалъе гвангъараб нур загьирлъана , нужер улкаялда хвалил рагІдукь рукІаразе рогьалил бакъ баккана » .
40004017	Гьелдаса хадуб халкъалъе вагІза-насихІат гьабизе байбихьана ГІисаца . — Нуж кантІе , Аллагьасде русса ! — ян абулеб букІана гьес . — Зобалазул ПарччахІлъиялъул заман тІаде гІунтІун бугебин !
40004018	Галилеялъул ралъдал рагІалдасан унаго , ГІисада вихьана ччугІие гьин рехулев кІиго вац : Пётр абун гьес тІокІцІар лъурав Симонги гьесулго вац Андрейги . Гьел рукІана ччугІихъаби .
40004019	— Дида цадахъ рилълъа , — ян абуна гьезда ГІисаца . — Дица нуж лъугьинарила гІадамал кколел ччугІихъабилъун .
40004020	Гьенибго гьинги тун , гьебсагІат гьел ГІисада цадахъ уна .
40004021	Гьениса унаго кІиго чи вихьана гьесда . Гьел рукІана Зебедайил вас Якъубги гьесулго вац Иоаннги . Жидерго эмен Зебедайгун цадахъ лъугьун ччугІа кквезе гьин къачІалел рукІана гьел росода тІад . Дида цадахъ рилълъайилан ахІана гьездеги ГІисаца .
40004022	Росода тІад эменги вукІаралъув тун , гьебсагІатго гьелги ана ГІисада цадахъ .
40004023	Цинги гьев хьвадана тІолабго Галилеялда : гьезул синагогабазда гІадамазе вагІза-насихІат гьабулаан , Зобалазул ПарччахІлъиялъул хІакъалъулъ Рохалил хабар лъазабулаан , кинабго унта-щокълъиялдаса гІадамал сахлъизарулаан .
40004024	ТІолабго Сириялда тІибитІана гьесул цІар . Гьесухъе рачун рачІунаан унтуца гІазаб кьолеб бугелги , шайтІабаца ккуралги , унти бачІунелги , палижалъ ккуралги , — батІи-батІияб гІузру бугел гІемерал гІадамал . Гьел киналго сахлъизаруна ГІисаца .
40004025	Гьесда хадур рачІунел рукІана Галилеялдасаги , АнцІшагьаралдасаги , Иерусалималдасаги , Ягьудиялдаса ва Иордан гІурул добаб рахъалдаса цІакъ гІемерал гІадамал .
40005001	ГІемераб халкъ жинда хадуб бачІунеб бихьидал , ГІиса магІарде вахана . Гьенив гІодов чІун гьев вукІаго , тІаде рачІана гьесул муридал .
40005002	Гьезие вагІза гьабун , гьадин абуна ГІисаца :
40005003	— Гьардарал гурищ гьел , Аллагьасда цере жал мискинго рукІин лъалел , — гьезие бугелъул Зобалазул ПарччахІлъи .
40005004	Гьардарал гурищ гьел , гІодулел ругел , — гьел рохизаризе ругелъул .
40005005	Гьардарал гурищ гьел , хІалимаб гІамал бугел , — гьезие щвезе бугелъул дуниялалъул кверщел .
40005006	Гьардарал гурищ гьел , ритІухълъиялъухъ ракъарал-къечарал , — гьел гІорцІизе ругелъул .
40005007	Гьардарал гурищ гьел , гурхІел-рахІму бугел , — гьездаги гурхІизе вугелъул .
40005008	Гьардарал гурищ гьел , ракІ бацІцІадго бугел , — гьезда Аллагь вихьизе вугелъул .
40005009	Гьардарал гурищ гьел , ракълие рачел къалел , — гьезда Аллагьасул васалилан цІар лъезеги бугелъул .
40005010	Гьардарал гурищ гьел , ритІухъго хьвадунилан гІадамаз гІакъуба кьолеб бугел , — гьезие бугелъул Зобалазул ПарччахІлъи .
40005011	Гьардарал гурищ нуж , — дун сабаблъун нужеда рогьо балеб мехалъги , нужее гІакъуба кьолеб мехалъги , гьечІеб рагІи нужеде абулеб мехалъги — рохизе ругел .
40005012	Роха-хинлъун рукІа , разиго рукІа , Зобалазда кІудияб шапакъат щвезе бугин нужее . Цересел аварагзабазеги кьедал гІадамаз гьедин гІазабги гІакъубаги .
40005013	Нуж руго гьаб дуниялалъул цІам . Амма гьелъул цІамгІаллъи холеб бугони , гьеб кин кІиабизе цІамгІаллъизабилеб ? Халкъалъ хІатІикь мерхьине гІодобе бани гурони , сундуениги къваригІунаро гьебмехалъ цІам .
40005014	Нуж руго дуниялалъе нур . Борхатаб магІарда бугеб шагьар кин бахчизе кІолеб ?
40005015	КІалагъоркье гьабун сахІ тІад лъезе гуро чирахъ бакулеб , рокъор ругел киназего канлъи кьезе борхатаб бакІалда лъезейин .
40005016	Гьедин нужер нуралъги канлъи кьеги гІадамазе , нужер лъикІал ишал гьезда рихьизе , зобалазда вугев нужер Инсуе гьез реццги гьабизе .
40005017	Нужеда ракІалде ккоге дун Мусал къанунги аварагзабазул динги хвезабизе вачІарав чийилан . Гьел хвезаризе гурев , гьел щвалде щун тІуразаризе вачІун вуго дун .
40005018	ХІакълъун абулеб буго дица нужеда : зобалги ракьалги тІагІун инегІан , къануналдаса цониги хІучч , цониги тІанкІ тІагІине гьечІо , Аллагьасул къадаралда рекъон кинабго тІубазегІан тІагІинаро гьеб .
40005019	Гьединлъидал къануналъул бищунго гьитІинабгицин амру жинцаго хвезабуравги гьеб хвезабизе гІадамазда малъаравги бищунго гьитІинавлъун рикІкІине вуго Зобалазул ПарччахІлъиялда . Амма тІубазабулевги ва тІубазабеян цогидазда малъулевги бищунго кІудиявлъун рикІкІине вуго .
40005020	Гьале дица нужеда абулеб буго : фарисеязулалдасаги диниял гІалимзабазулалдасаги нужер ритІухълъи цІикІкІинчІони , Зобалазул ПарччахІлъиялде кин рорчІилел нуж ?
40005021	Нужеда лъала : некІо рукІарал гІадамазеги Аллагьас амру гьабун букІараблъи : « Чи чІваге ! » — ян ва : « Чи чІварав чи судалде вачине вуго » , — ян .
40005022	Дицани нужеда абулеб буго : жиндирго вацасда ццин бахъаравги судалде вачине вуго . Жиндирго вацасда : « Рака ! ( Вахьна ! ) » — ян абуравги вачине вуго тІадегІанаб судалде . « ГІабдал ! » — ан абуравги жужахІалъул цІадаве ккезе бегьула .
40005023	Къурбаналъе жоги бачун , къурбаналъул гьан лъолеб бакІалде унаго , дуда ракІалде щвани дуца вацасул ццин бахъинабун букІараблъи ,
40005024	дурго къурбанги гьеб бакІалда тун , мун а дов вацасулгун рекъел гьабизе , цинги нахъвуссун вачІун хадуб хъве дуца къурбан .
40005025	ДагІбадулас вачун , судалде унаго , нухдаго рекъел-бакъалдалъун гьев тІаса вихьизавизе гІедегІе . Гурони , гьес мун судиясухъе щвезавила , судияс гІеласухъе кьела , цинги гвандиниве рехила .
40005026	ХІакълъун абулеб буго дица дуда : дур ахирисеб шагьи-пара лъугІичІого , гьениса къватІивеги ворчІиларо .
40005027	Нужеда лъала : « зина гьабуге » , — ян амру букІараблъи .
40005028	Дицани нужеда абулеб буго : чІужугІаданалъухъ хъублъи-хъахІбалъи ракІалде ккун валагьаравщинав чиясул рекІелъ гьелдехун зина лъугьанин .
40005029	Дур кваранаб бералъ мун мунагьалде цІалев вугони , бахъун рехе гьеб . Цо лага камиго лъикІ дуе , тІолабго черх жужахІалъул цІадабе рехизегІан .
40005030	Дур кваранаб квералъ мун мунагьалде цІалев вугони , къотІун рехе гьеб . Цо лага камиго лъикІ дуе , тІолабго черх жужахІалъул цІадабе ккезегІан .
40005031	ЧІужу йиччан толев чияс гьелда цІар тІамиялъе нугІлъи гьабулеб кагъат кье гьелъухъеян хъван букІана .
40005032	Дицани нужеда абулеб буго : хъахІбалъи хутІун , цогидаб гІиллаялъе гІоло чІужу йиччан таравщинав чи ккола зинаялда хьвадизе гьей тІамулев чилъун . Цогидас йиччан тарай гІадан ячарав чиги зиначи ккола .
40005033	Цоги нужеда лъала некІо рукІарал гІадамазеги : « Бараб гьа биххуге , нагагь мун гьедани , Аллагьасукьа хІинкъун гьеб гьа тІубазабе » — ян амру букІараблъи .
40005034	Дицани нужеда абулеб буго : киданиги гьедаруге . ЗобалхІаянги гьедуге — зодисанин Аллагьасул амру рещтІунеб .
40005035	РакьалхІаянги гьедуге — ракьалдайин Аллагьасул кверщел тІибитІун бугеб . Иерусалималъул цІаралдалъунги гьедуге — гьеб буго кІудияв ПарччахІасул шагьар .
40005036	« Дир бетІералхІа » , — янги гьедуге , дурго бетІералда цониги рас я хъахІлъизабизе , я чІегІерлъизабизе кІоларо дуда .
40005037	Бугелда бугин абе , гьечІелда гьечІин абе , хутІарабщинаб рагІи илбисалдасан бачІараб буго .
40005038	Нужеда лъала : « Бералъухъ къисасалъе бер бахъе , гІусалъухъ гІус бахъе » , — янги амру букІараблъи .
40005039	Дицани нужеда абулеб буго : квешлъи гьабурасда дандечІоге . Дур кваранаб кІаркьеналда кьабуни , квегІаб кІаркьенги ккве гьесда цебе .
40005040	Къадиясухъе вачун , духъа гурде бахъизе бокьарасе , тІаса бахъун дурго гІабаги кье .
40005041	Цо километралъ мун хІалица вачарасда цадахъ кІиго километралъги а .
40005042	Гьарарасе гьарарабги кье , налъуда кьеян вачІаравги нахъчІваге .
40005043	Нужеда лъала : « Дуда аскІов вугев чи вокьа » — ян ва « дурго тушман риха » , — ян амру букІараблъи .
40005044	Дицани нужеда абулеб буго : нужерго тушбаби рокьа , нужее гІазаб-гІакъуба кьолелги дугІадулъ рехсе .
40005045	Зобалазда вугев нужер Инсул васаллъун лъугьина нуж гьебмехалъ . Щайгурелъул гьес бакъ баккизабула лъикІазеги квешазеги , гьес цІад базабула рацІцІадазеги хъубазеги .
40005046	Нуж рокьулел гІадамал нужее рокьиялъул кири кинаб букІинеб ? Гьебго жо гурищ магъало бакІарулел чагІазгицин гьабулеб ?
40005047	Нужерго вацазе гурони нужеца салам кьолеб гьечІони , кири кинаб букІинеб ? Гьебго жо гурищ Аллагь лъаларезги гьабулеб ?
40005048	Гьединлъидал нужги камилаллъун рукІа , Зобалазда вугев нужер Эмен камилав вугев гІадин .
40006001	Воре , нужерго муъминлъи гІадамазда цебе загьир гьабуге , гьезда бихьизелъун , Зобалазда вугев нужер Инсуца нужее кири хъваларебин .
40006002	Садакъа кьолеб мехалъ , гІадамаздасан цІар-рецц бокьун , синагогабаздаги къватІахъги жидедаго сверухъ ахІи-хІур бахъинабулел , ххвелал гьаризе бокьулел чагІаз гІадин , кьоге нужеца садакъа . ХІакълъун абулеб буго дица нужеда : гьезие гьелъухъ мухь гьанибго щвана .
40006003	Дуца садакъа гьабулеб мехалъин абуни , кваранаб квералъ кьолаго квегІаб квералдацин лъазе биччаге .
40006004	Балъго хутІизе те дурго садакъа , балъгоябги лъалев нужер Инсуца кири кІодо гьабила дуе гьелъухъ .
40006005	ДугІа гьабизе бокьани , гІадамазда бихьизе гІоло , синагогабаздаги къватІахъги рахъун чІун Аллагьасде ахІдолел , ххвелал гьаризе бокьулел гІадамаз гІадин , гьабуге нужеца дугІа . ХІакълъун абулеб буго дица нужеда : гьезие гьелъухъ мухь гьанибго щвана .
40006006	Дуца дугІа гьабулеб мехалъин абуни , къан нуцІагун жанивги чІун , гьаре вихьуларедухъ дуда аскІов вукІунев дурго Инсуда . Балъгого гьабулебги бихьулев дур Инсуца кири хъвала дуе .
40006007	ДугІа гьабулаго , гьересиаллагьзабазе гІибадат гьабулел гІадамал гІадин , гІемерав гъулгъудизеги гъулгъудуге . Гьезда ккола халат гьабунагІан дугІа къабуллъулебилан .
40006008	Гьезда релълъун лъугьунге : нужеца гьарилалдего лъала нужер Инсуда сунде хІажалъун нуж ругелали .
40006009	Гьединлъидал дугІа гьадин гьабе : Я , Зобалазда вугев нижер Эмен , дур цІар гІадамаз мукъадасаблъун рикІкІаги , дур ПарччахІлъи тІаде щваги .
40006010	Зобалаздаго гІадин ракьалдаги дур амру билълъанхъаги .
40006011	Жакъа нижер бетІербахъиялъе хинкІ-чед кье нижее .
40006012	Нижер налъи-хІакъалда тІасаги лъугьа , нижерго налъулазда тІаса нижги лъугьарал ругин .
40006013	Нижер хІалбихьизеги биччаге , Квешалдаса цІуне ниж .
40006014	Квешлъи гьабурал гІадамазда нуж тІасалъугьани , Зобалазда вугев нужер Эменги нужеда тІасалъугьина .
40006015	Нуж гІадамазда тІасалъугьинчІони , нужедасан ккараб мунагь-хатІаялда тІасалъугьинаро Зобалазда вугев нужер Эменги .
40006016	КІал ккураб мехалъги нуж , дол ххвелал гьаризе бокьулел чагІи гІадин , тату хун рукІунге . Жидеца кІал ккун букІин гІадамазда бихьизе , букІкІинабун гьумергун , рукІуна гьел . ХІакълъун абулеб буго дица нужеда : гьезие гьелъухъ мухь гьанибго щвана .
40006017	Мунин абуни , кІал ккураб мехалъ , махІ гьуинаб нахги бетІералда бахун , гьумерги чурун , чІинкьа-кІитІун вукІа .
40006018	ГІадамазда бихьизе гІоло гурелъул дуца кІал ккун бугеб , вихьуларедухъ дуда аскІов вукІунев дурго Инсуе гІололъидал . Балъгого гьабулебги бихьулев дур Инсуца кири хъвала дуе .
40006019	Ицицаги кунеб , кьавуги чІвалеб , къед борлъун вачІун цІогьорасги бикъулеб гьаб дуниялалъул хазина данде гьабуге нужеца .
40006020	Ицицаги кунареб , кьавуги чІвалареб , къед борлъун вачІун цІогьорасги бикъулареб зобалазул хазина данде гьабе .
40006021	Дур хазина бугеб бакІалда букІине бугелъул дур ракІги .
40006022	Бер — гьеб буго черхалъул чирахъ . Дур берал канал ругони , дур тІолабго черхги канлъила .
40006023	Берал канлъукъал ругони , тІолабго черхги бецІлъила . Дулъ бугеб канлъиги бецІаб бугони , кигІан бецІабха жибго бецІлъи букІинеб !
40006024	Лъиданиги кІоларо кІиго бетІергьанасе лагълъи гьабизе ; цояв гьесда рихина , цогидав вокьила ; яги цоясе лагълъи гьес ракІбацІцІадго гьабила , цогидасе тІаса-масаго гьабила . Гьедин нужедаги кІвеларо Аллагьасеги дуниялалъул боцІи-рикъзиялъеги лагълъи гьабизе .
40006025	Гьединлъидалин дица нужеда абулеб : щибдай кваналаян чохьое гІологи , щибдай ретІинаян чорхое гІологи хъалхъадуге . Квандаса цебесеб гьечІищ рухІ , ратІлидаса цебесеб гьечІищ черхги .
40006026	Зобалазул хІанчІазухъ ралагье нуж : гьез я бекьуларо , я лъилъуларо , я царгъахъе баларо . Зобалазда вугев нужер Инсуца хьихьун руго гьел . Гьездаса гІемерго хириял гьечІищ нуж ?
40006027	Лъида кІвезе бугеб , кигІан хъалхъаданиги , жиндирго гІумру цо къоялъниги халалъизабизе ?
40006028	РатІлие гІологи щай нуж хъалхъадулел ? ТІугьдузухъ ралагье нуж , кин гьел рижун ругелали . Гьел я хурир хІалтІуларо , гьез я кун дургъуларо .
40006029	Амма дица нужеда абулеб буго : жиндирго машгьурлъиялъул завалалдаги Сулайман парччахІасул букІинчІо бокьараб тІогьол гІадинаб ретІел .
40006030	Ле , божи дагьаб уммат ! Жакъа гІалахалда бугони , метер цІадабе рехулеб тІегь-хералдагицин Аллагьас гьединаб берцинаб ретІел ретІунеб бугеб мехалъ , кигІан берцинабдай нужер букІинеб !
40006031	Гьединлъидал щибдай кваналаян , яги щибдай гьекъелаян , ялъуни щибдай ретІинаян абун хъалхъадуге .
40006032	Гьеб кинабго бугелъул Аллагь лъаларезги тІалаб гьабулеб жо . Зобалазда вугев нужер Инсуда лъала гьеб кинабго нужее хІажалъулеблъи .
40006033	Нужеца цин тІалаб гьабе нужго Аллагьасул ПарччахІлъиялде рорчІизе , гьесул амру тІубазабизе . ХутІараб кинабгойин абуни нужее тІадеги кьела .
40006034	Метерисеб къоялъул ургъел гьабуге . Метерисеб къоялъ жинцаго гьабила жиндирго милат . Щибаб къоялъ нужее гІунги тІокІ букІина гьеб къоялъ гьабизе жо .
40007001	Нужеца чияда гІайиб чІваге , Аллагьас нужедаги гІайиб чІваларо .
40007002	КигІанасеб гІайиб нужеца гІадамасда чІваниги , гьедигІанаб гІайиб Аллагьас нужедаги чІвазе буго . Кинаб сахІалъ нужеца борцаниги , гьединабго сахІалъ борцине буго нужееги .
40007003	Дурго бадиб бугеб чІалу бихьичІого , дур вацасул бадиб бугеб сум щай дуда бихьулеб ?
40007004	Яги дуда кин кІолеб : « Ворея , вац , дур бадиса сум бахъизе биччай » , — ян гьесда абизе , дурго бадиб чІалу букІаго ?
40007005	Ле , ххвелал гьарун ругьунав чи , цин дуца дурго бадиса чІалу бахъе , цинги бичІчІила дуда вацасул бадиса сум кин бахъилебали .
40007006	Нужерго хирияб-мукъадасаб жо гьабзазе баге , жавгьар-якъут болъоназда цебе рехуге . Болъоназ гьеб малакь мерхьина , тІаделъун нужги тІутІун рала .
40007007	Гьаре нужеца — нужее кьечІого толаро ; балагье нужеца — батичІого хутІуларо , нужеца нуцІа бухе — гьеб рагьичІого толаро .
40007008	Гьарарасе кьола , балагьарасда батула , бухарасе нуцІаги рагьула .
40007009	Нужеда гъорлъ вугищ цониги чи , васас чед гьарараб мехалъ , гьесухъе гамачІ кьолев ?
40007010	Яги ччугІа гьарани , гьесухъе борохь кьолев ?
40007011	Нужго квешал ругониги , нужеца лъималазе лъикІабщинаб кьолеб мехалъ , жинда гьарарасе лъикІабщинаб жо кигІан цІикІкІундай кьелеб зобалазда вугев нужер Инсуца !
40007012	ГІадамаз нужеего гьабизе бокьулеб жо , нужеца гІадамазеги гьабе . Гьеле гьебин Мусал Къануналдаги аварагзабазул ТІухьдуздаги бугебщиналъул аслу-кьучІ .
40007013	ЧІедераб нуцІихъан лъугьа нуж жанире , — гІебал кавабазги гІатІидаб нухалъги гІадамал хвалде рачунелъул . Халкъалъул руккелалги гьенисан унел ругелъул .
40007014	Абадияб гІумруялде гІадамал рачуна чІедераб нуцІицаги къваридаб нухалъги , амма дагьазда батула гьеб .
40007015	Гьересиаварагзабаздаса цІуне ! Гьел нужехъе рачІуна чахъдал цІокоги тІад ххун . ХІакъикъаталда гьел руго хъантІарал бацІал .
40007016	Гьезул ишазда тІад кинаб пихъ бижулеб бугебали халгьабун , лъала нужеда гьел . Зазил хъархъидаса цІибил бетІарабищ нужеца , тІетІелоялдаса инжирги бетІарабищ ?
40007017	ЛъикІаб гъотІоца лъикІаб пихъ кьола , турараб гъотІода бижараб пихъ квешаб букІуна .
40007018	ЛъикІаб гъотІода квешаб пихъ бижизе рес гьечІо , турараб гъотІоца лъикІаб пихъги кьоларо .
40007019	ТІад лъикІаб пихъ бижулареб гъветІ къотІун цІадабе рехула .
40007020	Гьедин , гьезул ишазда тІад кинаб пихъ бижулеб бугебали халгьабун , лъала нужеда гьел гьересиаварагзаби .
40007021	« Я , БетІерчІахъад ! Я , БетІерчІахъад ! » — абун дида кІалъанщинав чи гуро Зобалазул ПарччахІлъиялде ворчІизе вугев . Гьениве ворчІила зобалазда вугев дир Инсул амру тІубазабурав чи .
40007022	Доб къоялъ гІемерав чияс абила дида : « БетІерчІахъад ! БетІерчІахъад ! Дур цІаралдалъун гурищ нижеца Аллагьасул амру халкъалъе загьир гьабураб ? Дур цІаралдалъун гурищ шайтІаби рачахъарал ? Дур цІаралдалъун гурищ нижеца гІемерал хІикматал ишал гьарурал ? »
40007023	Гьебмехалъ дица гьезда лъазабила : « Дида рихьарал чагІицин гуро нуж . ТІагІа дида аскІоса , квешлъиялда хьвадараб уммат ! »
40007024	Гьединлъидал дир гьал рагІабазухъ гІенеккарав ва гьел тІуразарулевщинав чи релълъуна , тІалде щвезегІан кьучІги бухъун , мина барав цІодорав чиясда .
40007025	ЦІадал рана , иххал щвана , гьурал пуна , — доб минаялде тІаделъана гьел . Амма мина биххичІо , тІалда тІад букІиндал гьелъул кьучІ .
40007026	Амма дир гьел рагІабазухъ гІенекканиги , гьел тІуразаричІевщинав чи релълъуна салуда тІад мина барав ахІмакъав чиясда .
40007027	ЦІадал рана , иххал щвана , гьурал пуна , — доб минаялде тІаделъана гьел . Мина биххана , щущан ана , чІваднал хутІана .
40007028	Гьале ГІисаца жиндирго вагІза лъугІизабуна . Халкъ гІажаиблъун хутІана , гьес вагІза гьабулеб куц бихьун .
40007029	Гьезул диниял гІалимзабаз гІадин гуреб , цо хІалкІолъи жиндилъ бугев чияс гІадин малъулеб букІана гьес .
40008001	МагІардаса гъоркье гІемераб халкъ бачІана ГІисада хадуб .
40008002	Гьале барасалъ унтарав цо чи , гьесда аскІовеги вачІун , накабаздаги чІун , гьардезе лъугьана : — Я , БетІерчІахъад ! Дуе бокьани , дуда кІолаха дун вацІцІалъизавизе .
40008003	ГІебеде битІун гьесда кверги хъван , ГІисаца абуна : — Дие бокьун буго мун вацІцІалъизе . ВацІцІалъе мун ! ТІад букІараб чанхъги гъенон ун , гьебсагІат вацІцІалъана гьев чи .
40008004	ГІисаца гьесда абуна : — Вореха , гьаб ишалъул хІакъалъулъ дуца лъиданиги бицунге . Мусал Къануналда рекъон , мунго вацІцІалъун вукІин гІадамазда лъазе , кашишасухъеги ун , гьесда дурго черх бихьизабе ва дудасаго къурбанги хъвезабе .
40008005	ГІиса Капернаумалде щведал , румазул рагъухъабазул цо нусилбетІерас , аскІовеги вачІун , гьарана :
40008006	— Я , БетІерчІахъад ! Дир цо рагьтІател вуго палижалъ ккун вагъаризе кІоларого . Кутакаб гІазабалда вуго гьев .
40008007	Гьев сахлъизавизе вачІинин абуна ГІисаца гьесда .
40008008	НусилбетІерас абуна : — Я , БетІерчІахъад ! Мун къавулъе лъугьине мустахІикъав чи гуро дун . Цо рагІи абе дуца , гьелдалъун сахлъила дир рагьтІател .
40008009	Дунги вуго тІадехун ругезул амру тІубазабулев , дир ихтияралда ругел рагъухъабазе рагІудалъун амру-буюрухъ гьабулев чи . Айилан цоясда абуни , гьев уна . ВачІайилан цогидасда абуни — вачІуна . Пуланаб иш тІубазабейилан абуни , рагьтІателас гьеб тІубазабула .
40008010	Гьединал рагІабаз гІажаиблъизавуна ГІиса . Жиндаго хадур рачІунел рукІараздехун вуссун , гьес абуна : — Гьале дица нужеда абулеб буго : Исраилил халкъалда гьоркьобгицин лъилниги дандчІвачІо дида гьединаб божи-иман .
40008011	Машрикъалдаса ва магърибалдаса гІемерал гІадамал рачІина ва Зобалазул ПарччахІлъиялда Ибрагьимидаги , ИсхІакъидаги , Якъубидаги аскІор квана-гьекъезе гІодор чІела .
40008012	Аллагьас ПарччахІлъиялъе рижун рукІарал гІадамалги гьениса бецІаб къотІноре рехила . ГІодилел ва цаби къерщезарулел хутІила гьел .
40008013	Дов нусилбетІерасда ГІисаца абуна : — Гьанже дурго рокъове а . Мун божун вугеб жо лъугьина дуе . РагьтІател гьебсагІатго сахлъанила .
40008014	Цинги Пётрил бакІалде щведал , гьесул якьад цІа-кан бахун бусада егун ятана ГІисада .
40008015	ГІисаца гьелъул квер ккуна . ЦІа-канги ун , якьад тІаде яхъана ва гьесие квен-тІехалда квалквадизе лъугьана .
40008016	МаркІачІубер рукІкІарабго , ГІисахъе рачун рачІана жундуз ккурал гІемерал гІадамал . Амру гьабун рачахъана гьес жундул . Киналго унтаралги сахлъизаруна .
40008017	Гьеб гьедин ккана Ишая аварагасда Аллагьас абураб гьадинаб калима ритІухълъизе : « Гьесин росун арал нижер гІузраби , нижер унтабиги раччун ана гьес » .
40008018	Жиндаго сверухъ халкъалъул руккел бихьидал , ГІисаца муридазда абуна ралъдал доб рахъалде рахине кколин нилъилан .
40008019	АскІове вачІун цо динияв гІалимчияс абуна гьесда : — Я , НасихІатчи , мун киве аниги , дуда цадахъ вилълъина дунги .
40008020	ГІисаца гьесда абула : — Царал жиндирго рукІун буго , хІанчІил бусен буго , амма ГІадамил Лъимадул бетІер бегьизе бакІ гьечІо .
40008021	Цоги муридас абуна гьесда : — Я , БетІерчІахъад ! Дир хварав эмен вукъизе ине изну кье дие .
40008022	ГІисаца гьесда абуна : — Хвараца рукъизе хварал чагІиги тун , мун дида цадахъ вилълъа , — ян .
40008023	ГІиса росода рекІараб мехалъ , муридалги ана гьесда цадахъ .
40008024	Гьале кутакаб гьури бахъана , ралъад гьалаглъана , карачалабаз раса тІерхьинабизехъин букІана . Гьебмехалъ ГІиса кьижун вукІана .
40008025	— Я , БетІерчІахъад ! Нилъ гъанкъизехъин руго ! Хвасар гьаре ! — янги абун , муридаз ворчІизавуна гьев .
40008026	ГІисаца гьезда абуна : — Я , иман дагьаб уммат ! Щай нуж хІинкъулел ? ТІадеги вахъун амру гьабун гьес гьури къотІизабуна . Ралъад гІодобе буссана . ТІубанго сихІ къотІун дуниялги хутІана .
40008027	Гьуриги ралъадги жиндие мутІигІав гьавго кинав чийилан гІажаиблъун хутІана гІадамал .
40008028	Ралъад бахун добехун бугеб гадареназул ракьалде щведал , ГІисада ватана жундуз ккурав кІиго чи , хабалазул нохъаздаса къватІиве вачІунев . Гьеб рахъалдасан ине лъиданиги кІолареб хІалалда гІасилъун рукІана гьел .
40008029	Гьале гьел ГІисаде ахІдезе лъугьана : — Ле , Аллагьасул Вас , нижедасан щиб дуе къваригІараб ? Заман щвелалдего нижее гІакъуба-гІазаб кьезейищ мун вачІун вугев ? — абун .
40008030	Болъоназул кІудияб рехьедги бугоан доба рикІкІадегІан кваналеб .
40008031	КІиявго чиясулъ ругел жундуз ГІисада гьарана : — Дуца ниж рачахъулел ругел ратани , гьадаб болъоназул рохьдолъе ритІе , — ян .
40008032	Айилан абуна ГІисаца гьезда . Гьедин ун болъоназулъе лъугьана гьел жундул . Гьале тІолабго рехьед цо борхатаб бакІалдасан ралъдалъе кІанцІун , лъадалъ гъанкъана .
40008033	Болъоназул гІухьби гьениса лъутун ана . Шагьаралдеги рачІун , жундуз ккурав дов кІиявго чиги рехсон , гІадамазда бицана гьеб кинабго .
40008034	Гьебмехалъ шагьаралъул тІолабго халкъ ГІисада аскІобе бачІана . Гьев вихьаравго , жидер ракьалдаса нахъе айилан гьарана гьез .
40009001	Добго росодаги рекІун , ралъадги бахун , ГІиса жиндирго шагьар Капернаумалде тІадвуссана .
40009002	Гьале туртида лъун гьесухъе восун вачІана палижалъ ккурав чи . Гьезул божи бихьун , ГІисаца унтарасда абуна : — ХІинкъуге , дир вас , мунагьаздаса вацІцІалъилин мун !
40009003	Гьебмехалъ цо-цо диниял гІалимзабаз пикру гьабуна , Аллагьасде гІасилъун вугин гьавилан .
40009004	Гьезул пикруги бичІчІун , ГІисаца абуна : — Щай нужеца квешаб пикру нужерго рекІелъе биччалеб ?
40009005	Кинаб бигьаяб : « Мун мунагьаздаса вацІцІалъанилан » абизейищ , яги : « ТІаде вахъун вилълъанхъейилан » абизейищ ?
40009006	Амма нужеда лъан букІа : ГІадамил Лъимадул ихтияр буго гьаб ракьалда гІадамазул мунагьал тІасалъугьун тезе . Цинги гьес унтарасда абуна : — ТІаде вахъа . Дурго турутги босун , рокъове а , — ян .
40009007	ТІадеги вахъун , жиндирго рокъове ана гьев чи .
40009008	Гьеб бихьидал , халкъалъул руккел кутакалда хІинкъула , инсанасе гьединаб ихтияр кьурав Аллагьасе рецц гьабизе лъугьуна .
40009009	Гьениса нахъе унаго , ГІисада нухлул хІакъ бакІарулеб бакІалда гІодов чІун вихьана Матфей абулев цо гьеб ишалъе тІамурав чи . ГІисаца гьесда абуна : — Дида цадахъ вилълъа , — ян . Вахъун ГІисада цадахъ уна гьев .
40009010	Гьале гьесул рокъов кваналев вукІана ГІиса . РачІун гьесда ва гьесул муридазда цадахъ гІодор чІун рукІана гІемерал магъало бакІарулел чагІи ва цогидабги мунагь-хІакъалъул агьлу .
40009011	Гьеб бихьидал , фарисеяз ГІисал муридазда абуна : — Магъало бакІарулел чагІаздаги ва цогидаб мунагь-хІакъалъул агьлуялдаги цадахъ гІодовги чІун щай гьав нужер мугІалим кваналев ?
40009012	Гьеб рагІидал , ГІисаца гьезда абуна : — Сахазе гурев тохтир хІажалъулев , унтаразейин .
40009013	Гьанже нуж ун лъикІ , Аллагьасул гьадинал рагІабазул магІна лъазабизе : « Нужер къурбанал рокьун гьечІо дие , нужедаго гьоркьоб гурхІел-рахІму бокьун буго » . Аллагьасде руссине муъминзаби ахІизе гуро дун вачІун вугев , мунапикъзаби ахІизейин .
40009014	ЯхІял муридал рачІана ГІисада аскІоре : — Нижецаги фарисеязги кІал ккола , гьал дур муридаз кІал щай кколареб ? — ан гьикъана гьез .
40009015	ГІисаца гьезда абуна : — БахІарав аскІов вугебгІан мехалъ гьес берталъе ахІарал гьудулзаби къваридго-пашманго рукІине бегьилищ ? РачІина бахІарав гьезухъа вахъун арал къоялги , гьеле гьебмехалъ кквела гьез кІалги .
40009016	ЦІияб ххамил рукъи басрияб ратІлида баларо лъицаниги , — цІияб букъун хадуб , басриябги бихъун ина , каратІги дагьабги кІодолъила .
40009017	Гьединго басрияб рахълъеналъубе цІияб чагъирги тІоларо . Гьелъ рахълъен багьизабила , чагъирги гІодобе чвахила , рахълъенги хвела . ЦІияб чагъир цІияб рахълъеналъубе тІуни , цонигиялъе зарал ккеларо .
40009018	Гьедин гьезие хабар бицунев ГІиса вукІаго , аскІовеги вачІун , цо хІакимас накалда чІун гьарана гьесда : — ГьабсагІат хвана дир яс . ВачІун дуца цо квер хъвани , чІаголъила гьей .
40009019	Вахъун гьесда цадахъ ана ГІиса , муридалги рахъана гьесда хадур .
40009020	АнцІила кІиго соналъ би къотІичІого ва черх бацІцІалъичІого йикІарай цо чІужугІаданалъ къотІносан унев вукІарав ГІисал гІабаялдасан далун букІараб цо гІертелалда нахъасан ячІун квер хъвана .
40009021	ГІисал ратІлидагІаги квер хъвазе щвани , жий сахлъилин ракІалде кколаан гьелда .
40009022	Нахъехун вуссиндал гьей йихьарав ГІисаца абуна : — ХІинкъуге , дир яс , дурго божи-иманалъ хвасар гьаюнин мун . ГьебсагІатго сахлъана гьей гІадан .
40009023	Дов хІакимасул бакІалде гьал щведал , щвантІих пулел чагІи рачІун ратана гьенире . Руччабиги ругоан магІаби гьарулел .
40009024	ГІисаца гьезда абуна : — Нуж нахъе а . Гьей яс хун гьечІо , кьижун ккун йиго , — ян . Гьел гьасда тІад релъанхъизе лъугьана .
40009025	ГІадамал къватІире ритІидал , гьей ясалда аскІовеги ун , ГІисаца гьелъул квер ккуна , — яс тІаде яхъун ячІана .
40009026	Гьеб лъугьа-бахъиналъул хабар тІибитІана гьеб рахъалъул кинабго халкъалда гьоркьоб .
40009027	ГІиса гьениса тІадвуссун унаго , кІиго бецав чи вачІунев вукІана хаду-хадув . — Я , Давудил Вас ГІиса ! ГурхІа мун нижеда ! — ян ахІулеб букІана гьез .
40009028	Рокъове щведал , кІиявго бецав чи вачІана гьесда аскІове . ГІисаца гьезда гьикъана : — Нужеца гьарараб жо дида гьабизе кІвеялда божулищ нуж ? — ан . — Божула , БетІерчІахъад , — абун жаваб кьуна гьез .
40009029	— Нуж божараб жо лъугьаги нужее , — янги абун , гьезул беразда квер хъвана ГІисаца .
40009030	Канлъи бихьун , берал рагьун рачІана гьезул . Воре , лъиданиги бицунгейилан лъазабуна ГІисаца гьезда .
40009031	Амма гьеб рахъалъул тІолабго халкъалда гьоркьоб тІибитІизабуна гьез ГІисал хІакъалъулъ хабар .
40009032	Гьел къватІире индал , ГІисахъе вачун вачІана жундуз ккурав мацІ лъаларев чи .
40009033	ГІисаца жен бачахъидал , гаргадизе кІвана гьесда . Исраилил халкъалда гьоркьоб гьединаб лъугьа-бахъин киданиги ккун букІинчІилан гІажаиблъун хутІана гІадамал .
40009034	Фарисеязни абулеб букІана жундул рачахъизе гьесие жундузул ханас кумек гьабулеб бугилан .
40009035	ГІиса шагьаразде ва росабалъе хьвадулев вукІана . Гьезул синагогабазда гІадамазе вагІза-насихІат гьабулаан , ПарччахІлъиялъул хІакъалъулъ Рохалил хабар лъазабулаан , кинабго унтиялдаса , кинабго щокълъиялдаса гІадамал сахлъизарулаан .
40009036	Халкъалъул руккел бихьун , гьев гурхІана , чара хун ва бакъхІан , вехь гьечІеб гІи гІадин , гьел рукІиндал .
40009037	Гьебмехалъ жиндирго муридазда абуна гьес : — Хуриб хІалухъен гІемер бижун буго , хІалтІухъаби дагь руго .
40009038	Гьеб лъилъизе кверщел кодоб бугев БетІергьанасда гьаре лъилъарухъаби ритІеян .
40010001	АнцІила кІиго муридги ахІун , ГІисаца гьезие ихтияр кьуна жундул рачахъизе ва кинабго унти , кинабго щокълъи гІадамазда тІаса инабизе .
40010002	Гьале гьев анцІила кІиявго чапарасул цІарал : Пётр абун ГІисаца тІокІцІар кьурав Симон ва гьесул вац Андрей , Зебедайил Якъуб ва гьесул вац Иоанн ,
40010003	Филипп ва Бартоломей , Фома ва магъало бакІарулев чи Матфей , Алфейил Якъуб ва Фаддей ,
40010004	Симон Кананит ва хадув ГІисае хилиплъарав Ягьуда Искариот .
40010005	Гьев анцІила кІиявго чапар витІана ГІисаца , гьадинаб насихІатги гьабун : — Гьересиаллагьзабазе гІибадат гьабулел гІадамазухъе унеб нухдеги лъугьунге нуж , самариязул шагьараздеги хІетІе чІоге .
40010006	Нуж а нух къосун хутІарал чахъаби гІадин бугеб Исраилил халкъалъухъе .
40010007	Инеги ун лъазабе Аллагьасул ПарччахІлъи тІаде гІунтІун бугилан .
40010008	Унтарал сахлъизаре , хварал чІаголъизаре , барасалъ черх бацарал рацІцІалъизаре , жундул рачахъе ; нужееги чІобого щвана , нужецаги чІобого кье .
40010009	Я месед , я гІарац , я пахьул шагьаби цадахъ росуге ;
40010010	таргьа-къвачІаги босуге , хисизе ретІелги босуге , хьиталги росуге , гІунтІизе гІунсбиги росуге . ХІалтІухъанасе квен хІалалаб бугелъул .
40010011	Пуланаб шагьаралде яги росулъе щведал , нужго тІад рещтІине мустахІикъав чи валагье ва нахъе инегІан гьесухъ гьоболлъухъ чІа .
40010012	Рокъоре жанире лъугьунаго саламги кье .
40010013	Саламалъе мустахІикъаб рукъ гьеб бугони , биччанте салам гьезде щвезе , гьечІони — гьеб нужедего буссине биччанте .
40010014	Ваамма нуж къабулги гьаричІони , нужер рагІабазухъ гІинги тІамичІони , гьеб рокъоса яги шагьаралдаса къватІире рахъунаго нужерго хьитаздаса хІурги кІутІун те .
40010015	ХІакълъун абулеб буго дица нужеда : къиямасеб къоялъ Содомалъул ва Гоморраялъул халкъ гІемерго лъикІ букІина гьеб шагьаралъул халкъалдаса .
40010016	БацІазда гъорлъе чахъаби гІадин ритІулел руго дица нуж . Борхьал гІадин цІодорго рукІа , маккал гІадин хІеренго рукІа .
40010017	ГІадамаздаса цІуне . Гьез нуж тІадегІанаб судалде ахІила , жидерго синагогабазда жанир цІалаца рухила .
40010018	Дун сабаблъун нуж наибзабазухъе ва парччахІзабазухъе рачина , гьезда цебеги цогидал халкъазда цебеги дир муридал рукІиналъе нугІлъи гьабизе .
40010019	Судалде ахІидал щибдай бицинаян ургъел ккоге нужеда . ГьебсагІат нужерго рекІелъе бачІараб жо абе .
40010020	Щайгурелъул , нуж гуро гьебмехалъ кІалъазе ругел , нужер рекІелъе нужер Инсудасан рещтІараб РухІин кІалъазе бугеб .
40010021	Вацас вац кьезе вуго чІвазе , инсуца вас кьезе вуго ; жидерго эбел-инсуда данде рахъун лъималаз гьелги кьезе руго чІвазе .
40010022	Дун сабаблъун киналго гІадамазда рихина нуж . Амма ахиралде щвезегІан сабру гІурав чи хвасарлъила .
40010023	Цо шагьаралда нужее гІазаб-гІакъуба кьуни , цоги шагьаралде лъуте . ХІакълъун абулеб буго дица нужеда : ГІадамил Лъимер къудратгун вачІинегІан ГІизраилалъул киналго шагьаразде щвезе бажариларо нужехъа .
40010024	Жиндирго мугІалимасдаса тІадегІанав вукІунаро мутагІил , лагъги вукІунаро жиндирго бетІергьанасдаса тІадегІанав .
40010025	Жиндирго мугІалимасда ващалъани , гІола мутагІиласе , жиндирго бетІергьанасда ващалъани , гІола лагъасеги . Рукъалъул бетІергьанасда жундузул ханилан цІар лъун бугони , гьесул рукъалъул агьлуялда кигІан квешаб цІардай лъела .
40010026	Гьедин бугониги , гьезукьа хІинкъуге нуж ! Щайгурелъул кинабго балъгоябщинабги загьирлъулелъул , бахчун тарабги тІатунелъул .
40010027	Гьаб сардил бецІлъукье дица нужеда бицунеб бугеб рагІи бакъул канлъухъе бице нужеца ; нужер гІинзукье дица щурулеб бугебабги тІохаздеги рахун лъазабе нужеца .
40010028	Нужер черх чІвазе кІолезукьа хІинкъуге нуж , — рухІ чІвазе кІоларелъул гьезда . Нуж хІинкъа нужер рухІги черхги жужахІалъубе рехизе кІолев Аллагьасукьа .
40010029	Цо пахьул шагьиялъухъ гурищ щолеб кІиго къадако . Амма нужер Инсул хІукму гьечІони , гьезул цонигияб хун ракьалде бортун бачІунаро .
40010030	Нужер хІакъалъулъ абуни , бетІералда чан рас батаниги , гьелги рикІкІунин ругел .
40010031	Гьединлъидал нуж хІинкъуге : киналго къудкуздаса хириял руго нуж .
40010032	ГІадамазда цебе дир рахъ ккурав чиясул дицаги зобалазда вугев дир Инсуда цебе рахъ кквезе бугебха .
40010033	ГІадамазда цебе диде инкар гьабурав чиясдаса зобалазда вугев дир Инсуда цебе дицаги инкар гьабила .
40010034	Нужеда ракІалде ккоге дун ракьалде рекъелги босун вачІун вугевилан . Рекъелги босун гурев , хвалченги босун вачІун вуго дун .
40010035	Дун вачІун вуго васасдаги инсудаги гьоркьоб , ясалдаги эбелалдаги гьоркьоб , нусалдаги якьадалдаги гьоркьоб рикьи ккезабизе .
40010036	Инсанасул тушман ккола гьесул рукъалъул агьлу .
40010037	Дидаса цІикІкІун жиндирго эбел-эмен рокьулев чи ярагьунаро дие . Дидаса цІикІкІун жиндирго лъимал рокьулев чиги ярагьунаро дие .
40010038	Живго тІад вазе хъанчги баччун , дида цадахъ вилълъунарев чиги ярагьунаро дие .
40010039	Жиндирго гІумру цІунун чІарав чи гьелдаса махІрумлъила ; дие гІоло гІумруялдаса махІрумлъарас гьеб хвасар гьабила .
40010040	Нуж къабул гьарурав чи ккола дунги къабул гьавурав чилъун , дун къабул гьавуравги ккола дун витІарав Аллагь къабул гьавурав чилъун .
40010041	Гьев авараг вугилан абун , авараг къабул гьавурав чиясе аварагасе гІадинаб кири щвела . Гьев муъминчи вугилан абун , муъминчи къабул гьавурав чиясе муъминчиясе гІадинаб кири щвела .
40010042	Дир мурид вугилан абун , цо пуланав , пакъирав чиясе гел цІун цІорораб лъим кьуравги , хІакълъун абулеб буго дица нужеда , кириялдаса махІрумлъиларо .
40011001	АнцІила кІиявго муридасе насихІат гьабун лъугІараб мехалъ , ГІиса гьеб рахъалъул шагьаразде ана халкъалда дарс малъизеги вагІза гьабизеги .
40011002	Туснахъалда вукІарав ЯхІяда рагІана МасихІил ишазул хІакъалъулъ .
40011003	— Мунищ дов нижехъе вачІине кколев чи , яги цогидав вачІинегІанищ ниж ралагьун чІезе кколел ? — абун гьикъизе жиндирго муридзаби ритІана гьес ГІисахъе .
40011004	ГІисаца гьезие жаваб кьуна : — Инеги ун , нужеца ЯхІяда бице нужеда рагІулеб бугебги бихьулеб бугебги :
40011005	бецазда канлъи бихьулеб бугин , бохдулъа ракъварал рилълъанхъулел ругин , барасалъ унтарал рацІцІалъулел ругин , гІинкъазда рагІи рагІулеб бугин , хварал чІаголъулел ругин , мискинзабазда Рохалил хабар бицунеб бугин .
40011006	Дир рахъалъ щакдаричІев чи талихІав вугиланги абе .
40011007	Гьел нахъе араб мехалъ ГІисаца гІадамазда бицана ЯхІял хІакъалъулъ : — Щиб бихьизе нуж добмехалъ гІицІаб авлахъалде ун рукІарал ? Гьороца хьвагІезабулеб муцІи бихьизейищ ?
40011008	Щив вихьизе ун рукІарал ? Беричаб ратІлилъ вугев чи вихьизейищ ? ЧІухІараб ретІел ретІарал гІадамал дора парччахІзабазул кІалгІабазухъ руго .
40011009	Щив вихьизеха ун рукІарал ? Авараг вихьизейищ ? Аварагасдасагицин кІудияв чи вихьизе ун рукІанилан абулеб буго дица нужеда !
40011010	Гьесул хІакъалъулъин ТІухьдузда хъван бугеб : « Гьале , мун вачІиналде дуе нух къачІазе дирго илчи вуго дица цеве витІулев » .
40011011	ХІакълъун абулеб буго дица нужеда : эбелалъ чехь къинлъун гьаруразда гьоркьов ЯхІя авараг бищунго кІудияв вуго . Амма Зобалазул ПарччахІлъиялда ругезул бищунго гьитІинавгицин гьесдаса кІудияв вуго .
40011012	Жидерго мурадалде щвезе хІалица нух бахъулезе ЯхІя аварагасул заманаялдаса бахъараб жакъа къоялде щвезегІанги бокьун буго Зобалазул ПарччахІлъи кверде босизе .
40011013	ЯхІя авараг вахъинегІан халкъалъе нухлъун рукІана Мусал Къанунги аварагзабазул вагІзабиги .
40011014	Гьез бицунелда нуж божулел ругони , ЯхІя вуго кІиабизе тІадвуссун вачІине кколев вукІарав Иляс авараг .
40011015	ГІундул ругезда рагІизе биччанте гьеб !
40011016	Лъида релълъарал ругилан абилеб дица гьаб заманаялъул гІадамал ?
40011017	Нижеца зурма пуна — Нуж кьурдизе рахъинчІо , МагІил бакънал рачана — Нуж гІодизе лъугьинчІо , — ян къотІноре рахъун жидерго гьалмагъзабазде ахІдолел лъималазда релълъуна гьел .
40011018	ВитІун вачІана я кваналарев , я гьекъоларев ЯхІя авараг . ШайтІабаз ккурав чи вугилан абуна гьез гьесде .
40011019	ВачІана кваназеги кваналев , гьекъезеги гьекъолев ГІадамил Лъимер . Гьез абулеб буго : « Гьале чехьквеш , гьекъолдухъан , магъало бакІарулел чагІазулги мунагь-хІакъалъул агьлуялъулги гьудул » , — абун . Амма Аллагьасул ГІакъиллъи жиндирго ишаздалъун ритІухълъана .
40011020	КигІан гІемерал мугІжизатал жиндица рихьизаруниги , кантІун Аллагьасде руссинчІел шагьаразул гІадамазда гІайиб чІвазе лъугьана ГІиса :
40011021	— Балагьги гІазабги дуе , Хоразин шагьар ! Балагьги гІазабги дуе , Байтсаида шагьар ! Тиралъулгун Сидоналъул гІадамазда рихьун рукІаралани нужеда рихьарал гІадинал мугІжизатал , тІутІу-хъухъураб парталги ретІун , ботІроде рахъуги бан , церего руссинаан гьел Аллагьасде .
40011022	Дица нужеда абулеб буго : Тиралъулги Сидоналъулги халкъалъе къиямасеб къоялъ нужееялдаса бигьа букІине бугебха !
40011023	Дудаги , Капернаум , зобалазде бахине гьабилинищ ракІалде кколеб бугеб ? ЖужахІалъул кІкІалахъе рехила мун ! Дуда рихьарал гІадинал мугІжизатал Содомалда рихьун рукІаралани , жакъаги букІинаан гьеб шагьар .
40011024	Амма , дица абулеб буго , Содомалъул халкъалъе къиямасеб къоялъ дур халкъалъеялдаса бигьа букІине бугебха !
40011025	Гьебмехалъ ГІисаца абуна : — Дуе рецц буго , дир Эмен , зоб-ракьалъул БетІергьан , дуца , цІодораздаса ва гІакъилаздаса балъгоги гьабун , лъимер гІадиназе гьаб кинабго загьир гьабуралъухъ .
40011026	Уха , дир Эмен , гьелъулълъидалха бугеб дур цІобалъул гІатІилъи !
40011027	Кинабго дие дир Инсуца кьураб буго . Инсуда гурони , лъиданиги лъаларо жиндирго Вас . Васасда ва Эмен жидее загьир гьавизе Васасе бокьарал гІадамазда гурони , лъиданиги лъаларо Эмен .
40011028	ХІалтІул захІмалъи баччаралги гьир бакІлъаралги , дихъе рачІа нуж , дица хІалхьи кьела нужее .
40011029	Дие гІоло горбода рукь лъезе рачІа , дидаса мисал босе : дун вуго хІеренаб ва хІалимаб ракІалъул чи . Гьебмехалъ нужер рекІееги хІалхьи бачІина .
40011030	Нужер горбода дица лъолеб рукьги бигьаяб бугелъул , нужер мугъзада дица лъолеб гьирги тІадагьаб бугелъул !
40012001	Гьеб заманаялда , пуланаб шамат къоялъ , цо хурзабахъан унев вукІана ГІиса . Гьесул муридал ракъун рукІана . РетІун тІоралгун , ролъул мугьал квине лъугьана гьел .
40012002	Гьеб бихьарал фарисеяз ГІисада абуна : — Балагье , Мусал къануналъ шамат къоялъ гьабизе гьукъараб иш гьабулеб буго дур муридаз .
40012003	ГІисаца гьезда абуна : — Унго , цІаличІебищ нужеца , живгоги цадахъ рукІаралги ракъун хутІидал , Давудица щиб гьабурабали ?
40012004	Аллагьасул рокъове жанивеги лъугьун , Давудица кванана гІицІго кашишзабаз гурони , я гьес , я гьесда цадахъ рукІараз кваназе гьукъараб чед .
40012005	Яги Къануналда цІаличІебищ нужеца , шамат къоялъ гьабизе гьукъараб иш кашишзабаз шамат къоялъ Мукъадасаб Рокъоб гьабуниги , гьезие хІакъ букІунарилан ?
40012006	Дица нужеда абулеб буго : гьале гьаниб бугебаб гІемерго тІадегІанаб буго гьеб Мукъадасаб Рукъалдаса .
40012007	« Нужер къурбанал рокьун гьечІо дие , нужедаго гьоркьоб гурхІел-рахІму бокьун буго » , — ян абурал рагІабазул магІна бичІчІулебани , гІайибго гьечІезда гІайиб чІвалароан нужеца .
40012008	Шамат къоялъул ихтияр ГІадамил Лъимадухъ буго .
40012009	Гьениса вахъун ун гьезул синагогаялъуве лъугьана ГІиса .
40012010	Гьенив вукІана цояб квер бакъварав чиги . ГІисаде гІайиб гІунтІизабизе бокьун , гьесда гьикъана шамат къоялъ гІадамал сахлъизаризе къануналъ изну кьолебищилан .
40012011	ГІисаца гьезда абуна : — Жиндирго цохІо бугеб чахъу шамат къоялъ гъваридаб гвандинибе бортани , квер бегьун къватІибе бахъиларищ гьелъул бетІергьанас гьеб ?
40012012	Чахъдадаса чи кигІан хириявха вугев ! Гьединлъидал къануналъ изну кьола шамат къоялъги чиясе лъикІлъи гьабизе .
40012013	Квер бакъварав чиясда ГІисаца абула квер гІебеде битІейилан . Гьес квер гІебеде битІула , ва гьебсагІат гьеб сахлъун , добцояб квер гІадин , лъугьуна .
40012014	КъватІире рахъун фарисеял данделъула ГІиса тІагІинавизе тадбиралъе ургъизе . Гьебги лъан , ГІиса гьениса нахъе уна .
40012015	Гьесда хадуб гІемераб халкъ бачІуна . Киналго унтарал гьес сахлъизарула .
40012016	Жиндир хІакъалъулъ лъиданиги бицунгейиланги лъазабулаан .
40012017	Гьеб гьедин ккана , Ишая аварагасда Аллагьас абурал гьадинал рагІаби ритІухълъизе :
40012018	« Гьале гьав вуго дица тІаса вищарав дир рагьтІател . Гьав дие вокьула , дир ракІги бохун буго гьасдаса . Дица гьасулъ дирго РухІ лъолеб буго . Дир амру лъазабила гьас халкъазда .
40012019	Гьав дагІбадизе лъугьинаро , ахІдезе лъугьинаро , къватІахъ лъиданиги гьасул гьаракьги рагІиларо .
40012020	Бекараб муцІидул чІорцин тІун рехиларо , гІодобе кьурараб чирахъул билтаялда хутІараб загІипаб цІагицин свинабиларо . Гьедин букІина ритІухълъиялъул къо гьас дуниялалде рещтІинабизегІан .
40012021	Гьасул цІаралда базабила халкъаз жидерго анищги хьулги » .
40012022	Гьебмехалъ ГІисахъе вачун вачІана жундуз ккурав цо чи . Бецлъунги вукІана гьев , мацІги лъалеб букІинчІо . ГІисаца сахлъизавун , гьесда кІалъазеги кІвана , беразда канлъиги бихьана .
40012023	Гьелда гІажаиблъун-хІикмалъун тІолабго халкъалъ абулеб букІана : — Давудил Вас МасихІцин гурищ гьав ? — абун .
40012024	Амма гьеб рагІидал , фарисеяз абуна : — Жундузул хан Беэлзебулил кумекалдалъун гурони , тІокІаб сундалъунниги гуро гьав чияс жундул рачахъулел ругел .
40012025	Гьезул пикрабиги лъан , ГІисаца гьезда абуна : — Цо пуланаб ханлъиялда жаниб кьал ккани , гьеб ханлъи биххула . Цо пуланаб шагьаралда яги хъизаналда жаниб кьал ккани , гьелги риххичІого хутІуларо .
40012026	Илбисалъ жибго илбис бачахъулеб бугони , жиндаго жаниб кьал букІине ккола гьелъул . БиххичІого хутІилищ гьебмехалъ гьелъул ханлъи ?
40012027	Дица жундул Беэлзебулил кумекалдалъун рачахъулел ратани , нужер умматалъул гІадамаз лъил кумекалдалъунха гьел рачахъулел ? Гьеле гьел гІадамаз нуж мекъи рукІин чІезабила гури .
40012028	Амма дица жундул Аллагьасул РухІалъул къуваталдалъун рачахъулел ругелъул , Аллагьасул ПарччахІлъи нужеде гІагарлъун букІин бичІчІула гьелдасан .
40012029	Цо къуватав чиясул рокъове лъугьун , гьесул боцІи-рикъзи бикъизе лъида кІвелеб , цин гьев вухь-вухьун рехун хадуб гурони . Гьебмехалъ кІвела гьесул рукъ бикъизе .
40012030	Дунгун цадахъ гьечІев чи , гьев вуго дида дандечІарав чи . Дида цадахъ хІалухъен бакІаруларес гьеб рахъ-рахъалде щущазабила .
40012031	Гьединлъидал дица нужеда абулеб буго : киналниги мунагьалги ва иманалда лъурал бугьтаналги тІасалъугьун тезе руго БетІергьанас . Амма Илагьияб РухІалда лъураб бугьтаналда тІасалъугьине гьечІо .
40012032	ГІадамил Лъимада дандечІун рагІи абурав чиясдаса Аллагь тІасалъугьина , амма Илагьияб РухІалда дандечІун рагІи абурав чиясе тІасалъугьин букІине гьечІо .
40012033	Пихъ лъикІаб бугин абулес гъветІги лъикІаб бугин абе , яги гъветІ турараб бугин абулес пихъги турараб бугин абе . Пихъихъ балагьунин гъветІ лъалеб .
40012034	ГІай нуж чІегІераб борхьил наслу ! Нужго квешалги рукІун , лъикІал рагІаби кІалалъ абизе кин нужеда кІолеб ? РакІалда бугеб гурони кІалалъ бицунарелъул .
40012035	ЛъикІав чияс лъикІаб хазинаялъул гъансиниса къватІибе лъикІлъи бахъула , квешав чиясин абуни квешаб хазинаялъул гъансиниса къватІибе квешлъи бахъула .
40012036	Гьале дица нужеда абулеб буго : къиямасеб къоялъ инсанас жаваб кьезе буго лъикІлъиялъе гурони жиндир кІалдиса къватІибе бачІараб щибаб рагІиялъул .
40012037	Щайгурелъул , Аллагьас мун витІаравлъунги рикІкІина дур рагІабазухъ балагьун , дуе тамихІги гьабила дур рагІабазухъ балагьун .
40012038	Гьебмехалъ цо-цо диниял гІалимзабаз ва фарисеяз ГІисада абуна : — Я , МугІалим ! Дуца цо гІаламат бихьизабизе бокьилаан нижее .
40012039	ГІисаца гьезие жавабалъе абуна : — Квешлъиги хъахІбалъиги гІемерлъараб умматалъин гІаламат тІалаб гьабулеб . Юнус аварагасул гІаламат гурони , цогидаб гІаламат гьаб умматалъе букІине гьечІо .
40012040	Юнус аварагас ччугІил чохьониб бана лъабго къоги лъабго сордоги , гьелда релълъун ГІадамил Лъимацаги ракьул чохьониб базе буго лъабго къоги лъабго сордоги .
40012041	Ниневиялъул халкъги бахъина къиямасеб къоялъ гьаб умматалда цадахъ ва гьезги гІайиб чІвала гьазда , Юнус аварагасухъ гІенеккун гьел Аллагьасде руссиндал . Гьале гьанив вугевав гІемерго тІадегІанав вуго Юнус аварагасдаса .
40012042	Гьаб умматалда цадахъ яхъина къиямасеб къоялъ Къилбаялъул парччахІги . Гьелъ гІайиб чІвала гьазда , гьей дуниялалъул рагІалдаса яхъарай ячІиндал Сулайман аварагасул гІакъилаб рагІухъ гІенеккизе . Гьале гьанив вугевав гІемерго тІадегІанав вуго Сулайман аварагасдаса .
40012043	Инсанасул чорхолъа бачахъараб хъубаб жен ракъдалал авлахъазда терелеб-женжедулеб букІуна , жиндиего рахІат-хІалхьи балагьулаго .
40012044	Амма рахІат-хІалхьи батуларо женалда . Гьелъ абула : « РачІа , дун цебе дунго букІараб рокъобе тІадбуссина » , — ян . ТІадбуссун щведал , гьелда рукъ батула лъухьун , къачІан , чІобого .
40012045	Женалъ жиндасаги гІасияб анкьго женги бачуна жиндаго цадахъ гьеб рокъобе . Рахъун гьенир чІола гьел . Гьебмехалъ дов чи цебе букІаралдасаги квешаб хІалалде ккола . Гьедин ккезе буго гьаб квешаб умматалъеги .
40012046	Халкъалдехун кІалъалев ГІиса вугев мехалъ , гьесда кІалъазе бокьун , къватІир чІун рукІана гьесул эбелги вацалги .
40012047	Доле дур эбелги вацалги , дуда кІалъазе бокьун , дора къватІир чІун ругилан абуна гьесда цояс .
40012048	Гьесие жавабалъе ГІисаца абуна : — Дир эбел щий кколей ? Дир вацал щал кколел ?
40012049	Квер битІун жиндирго муридалги рихьизарун , гьес абуна : — Гьале дир эбелги дир вацалги .
40012050	Щайгурелъул , Зобалазда вугев дир Инсул амру тІубазе гьабулев чи щив вукІаниги , гьев ккола дие вацги , яцги , эбелги .
40013001	Гьебго къоялъ рокъоса къватІиве вахъун ралъдал рагІалде ун гІодов чІун вукІана ГІиса .
40013002	ГІадамазул кІудияб руккел бакІарун букІана гьенибе . Гьединлъидал гьев росоде вахине ккана , тІолабго халкъин абуни ралъдал рагІалда чІун букІана . БатІи-батІиял мисалалги рачун , гІемераб хабар бицана гьезие ГІисаца :
40013003	— Хуриб хьон хьазе вахъун вукІанила цо чи .
40013004	Хьалаго-хьалаго цо-цо мугьал нухде рортанила , роржун рачІун хІанчІаз рищанила гьел .
40013005	Цо-цо мугьал ракьул хъал гурони тІад гьечІеб тІалде кколел рукІанила . Ракь тІеренаб букІиндал , гьел гьенир хехго тІирщанила ва тІаде раккизе лъугьанила .
40013006	Амма бакъ тІад речІчІарабго речІан анила гьел ва , гъваридго ракьулъе кьалбал риччан рукІинчІелъул , хеккого ракъванила .
40013007	Цогиги мугьал заз-хъарахъалде гъорлъе кканила , хІалигъун бижараб чІахІицаги зазицаги гьел гъанкъун реханила .
40013008	Цогидал мугьал кканила лъикІаб ракьалда тІаде , гьезул цоязда лъугьанила нусго мугь бугеб тІор , цогидазда — лъабкъого мугь бугеб тІор , цогидазда — лъеберго мугь бугеб тІор .
40013009	ГІундул ругезда рагІизе биччанте гьеб !
40013010	ГІисада аскІоре рачІун муридаз гьикъана щай мун дозда мисал бачун кІалъалевилан .
40013011	Гьезие жавабалъе ГІисаца абуна : — Нуж руго Зобалазул ПарччахІлъиялъул балъголъи лъазе рес щварал гІадамал , амма гьезие гьеб рес щвечІо .
40013012	Кодолъи бугесе гІунги тІокІлъиледухъ тІадеги кьезе буго , кодолъи гьечІесухъа бугебги бахъизе буго .
40013013	Мисалал рачун бицуна дица гьезие , ралагьун ругониги гьезда бихьуларелъул , гІенеккун ругониги гьезда я рагІуларелъул , я бичІчІуларелъул .
40013014	Гьезухъ балагьун ритІухълъула Ишая аварагасда Аллагьас абураб гьадинаб калима : « ГІиналда рагІаниги , нужеда бичІчІиларо , бералда бихьаниги , нужеда лъаларо .
40013015	Щайгурелъул гьаб халкъалъул ракІалги согІлъун руго , гІундулги гъугълъун руго , бералги къанщун руго гьез . Гьез гьедин гьабулеб буго беразда канлъи бихьунгутІизе , гІундузда рагІи рагІунгутІизе , рекІелъе щибго босунгутІизе , дица сахлъизаризе дихъе нахъруссунгутІизеги » .
40013016	Гьардарал гурищха нужер берал , гьезда бихьулеб бугелъул . Гьардарал гурищха нужер гІундул , гьезда рагІулеб бугелъул .
40013017	ХІакълъун абулеб буго дица нужеда : гІемерал аварагзабазеги вализабазеги бокьун букІана нужеда бихьулеб бугеб бихьизе , амма гьезда бихьичІо . Нужеда рагІулеб бугеб рагІизеги бокьун букІана , амма гьезда рагІичІо .
40013018	Гьанже гІенекке , хуриб хьон хьалев вукІарав чиясул хІакъалъулъ дица бачараб мисалалъул магІна бицинин нужеего .
40013019	Аллагьасул ПарччахІлъиялъул хІакъалъулъ бицаралъухъ гІенекканиги , гьеб бичІчІичІев чиясул рекІелъе лъугьарал рагІаби бачІун илбисалъ рикъун ина . Гьеб ккола нухде рортарал мугьазул магІна .
40013020	Ракьул хъал гурони тІад гьечІеб тІалде рортарал мугьал — гьел ккола Аллагьасул рагІи рохун къабул гьабурал гІадамал .
40013021	Амма рекІел гъварилъуда кьалбал гьечІелъул , гьеб халат хутІуларо . Къабул гьабураб рагІи сабаблъун хІинкъабиги къварилъабиги тІаде ккараб мехалъ , гьединав чияс къо хІехьоларо .
40013022	Заз-хъарахъалде гъорлъе рортарал мугьал — гьел руго Аллагьасул рагІухъ гІенеккулелал . Амма гьаб дуниялалъул тІалаб-агъазалъ ва бечелъизе бугеб гъираялъ гъоркькъинарула гьел мугьал , гьезда тІорги баларо .
40013023	ЛъикІаб ракьалде рортарал мугьал — гьел руго гьеб рагІи рагІулелал ва бичІчІулелал . Гьезул тІоразда бижила цоязда нусго нухалъ , цогидазда лъабкъого нухалъ ва цогидазда лъеберго нухалъ цІикІкІун мугь .
40013024	Мисал бачун цоги хабар бицана ГІисаца гьезие : — Зобалазул ПарччахІлъи релълъуна жиндирго хуриб лъикІаб хьон хьарав цо пуланав чиясда .
40013025	Амма гІадамал кьижараб мехалъ вачІун тушманас гьесул ролъул хурибе чІахІил хьон хьан буго ва нахъе ун вуго .
40013026	Ролъ тІаде баккун , тІор балеб мехалъ , хуриб чІахІги загьирлъун буго .
40013027	РачІун хурул бетІергьанасда абун буго гьесул рагьтІателаз : — Я , бетІерчІахъад , лъикІаб хьон гурищ дуца хуриб хьан букІараб ? ЧІахІица бацун буго гури доб .
40013028	Тушманас гьабун батилин гьеб ишилан абун буго хурул бетІергьанас .
40013029	Доб чІахІ бахъизе инищилан абун буго лагъзадерица .
40013030	Унгейилан абун буго гьас . ЧІахІ бахъулаго цадахъ ролъги бахъизе гурин нужеца . Хур лъилъизе заман щвараб мехалъ , дица лъилъарухъабазда абила батІаго лъилъун , бухІизе чІахІил гулал къайилан , ролъги дир цагърахъе байилан .
40013031	Мисал бачун , цоги хабар бицана ГІисаца гьезие : — Зобалазул ПарччахІлъи релълъуна жиндирго хурибе цо пуланав чияс хьараб горчицаялъул хьодул мугьалда .
40013032	Гьеб буго киналго хурдузул хьоназда гьоркьоб бищунго гьитІинаб хьодул мугь . Амма гьелдасан лъугьуна хъархъаздасаги кІудияб гъветІ . Роржун рачІун хІанчІаз бусаби гьарула гьеб гъотІол гІаркьалабазда .
40013033	Цогиги мисал бачана ГІисаца гьезие : — Зобалазул ПарччахІлъи релълъуна цо пуланай чІужугІаданалъ ханждал лъабго къалиялда гъорлъе рехараб ва тІубанго гьеб беччизабураб реччеялда .
40013034	ГІисаца гьеб кинабго мисал бачун бицана халкъалъе , мисал гъорлъ гьечІеб каламго букІунароан гьесул .
40013035	Цо аварагасда Аллагьас абураб гьадинаб калима ритІухъ гьабулеб букІана гьелъ : « Дунял бижаралдаса балъго хутІарал ишал , Харбилъ мисалал рачун , рицина дица нужей » .
40013036	Цинги , гІадамалги нахъе ритІун , рокъове щвана ГІиса . АскІоре рачІун гьесул муридаз гьарана ГІисада доб хуриб бижараб чІахІил мисалалъул магІна бицеян .
40013037	Гьес бицана : — Хуриб лъикІаб хьон хьалев чи ккола ГІадамил Лъимер .
40013038	Хур ккола дуниял . ЛъикІаб хьон ккола ПарччахІлъиялъул агьлу . ЧІахІ ккола илбисалъул агьлу .
40013039	ЧІахІил хьон хуриб хьарав тушман ккола илбис . Лъилъаризе заман щвараб мех ккола ахир къиямасеб къо . Лъилъарухъаби ккола малаикзаби .
40013040	Хуриса чІахІ бецун цІадабе балеб гІадин букІина къиямасеб къоялъги .
40013041	ГІадамил Лъимаца жиндирго малаикзаби ритІила , ва гьез гьесул ПарччахІлъиялдаса чІарала жидеца гІадамал мунагьалъукье ккезаруралги квешлъи гьабуралалги — киналго .
40013042	Цинги гьел цІадул коронире рехила . ГІодилел ва цаби къерщезарулел хутІила гьел гьенир .
40013043	РитІун ккаралал гьебмехалъ рукІина жидерго Инсул ПарччахІлъиялда бакъ гІадин кенчІелел . РагІизе гІундул ругезда гьеб рагІила !
40013044	Зобалазул ПарччахІлъи релълъуна цо пуланав чиясда чияр хуриб батараб хазинаялда . Гьесги гьенибго бахчун тун буго гьеб . Гьелдаса вохиялъ , инеги ун , кинабго жиндирго боцІи-рикъзиги бичун , гьеб хур босун буго гьес .
40013045	Зобалазул ПарччахІлъи релълъуна бищунго берцинаб жавгьар балагьулев вукІарав цо базарганасда .
40013046	Батун буго гьесда бищунго къиматаб жавгьар . Инеги ун , кинабго жиндирго букІанщинаб боцІи-рикъзиги бичун , босун буго базарганас гьеб жавгьар .
40013047	Зобалазул ПарччахІлъи релълъуна ччугІа кквезе ралъдалъе рехараб гьиналда . Гьиналъ гІемераб батІи-батІияб ччугІа ккун букІун буго .
40013048	ЦІураб мехалъ ччугІихъабаз гьин рагІалде цІан буго . ГІодорги чІун , лъикІаб ччугІа батІа гьабун гьез гьагьинибе бан буго , квешаб нахъе бан буго .
40013049	Гьедин букІине буго къиямасеб къоялъги . РачІун малаикзабаз лъикІалги квешалги гІадамал ратІа гьаризе руго .
40013050	Цинги квешал цІадул коронире рехила . ГІодилел ва цаби къерщезарулел хутІила гьел гьенир .
40013051	БичІчІулеб бугищ нужеда ? — ян гьикъана гьезда ГІисаца . Бугилан абуна гьез .
40013052	Цинги гьес абуна : — Гьединлъидал Зобалазул ПарччахІлъиялда муридлъун лъугьанщинав динияв гІалимчи релълъуна жиндирго гъансиниса цІиябги басриябги хазина цадахъ къватІибе бахъулев рукъалъул бетІергьанасда .
40013053	Гьел мисалал рачун лъугІараб мехалъ , ГІиса гьениса нахъе ана .
40013054	Живго гІураб шагьаралдеги вачІун , гьениб гьезул синагогаялъуб Аллагьасул рагІи малъизе лъугьана ГІиса . ГІадамал гІажаиблъун хутІун рукІана , гьадинаб гІакъиллъи-цІодорлъи гьесие кисадай щванаян , мугІжизатал рихьизаризе киндай гьесда кІолаян .
40013055	— Гьадав цІулал устарасул вас гурищ гьав ? Марям гурищ гьасул эбелалда цІар ? Гьасул вацал гурищ Якъубги , Юсупги , Симонги , Ягьудаги ?
40013056	Гьанир нилъеда аскІор гурищ гьасул киналго яцал ругел ? Цинги гьаб гІакъиллъиги карамалъиги кисаха гьасие щвараб ?
40013057	Гьедин , васвасаца ккун , гьесда божичІо гьел . Гьебмехалъ ГІисаца гьезда абуна : — Къимат-къадру гьечІев авараг цониги вукІунаро , амма жиндирго инсул росдацаги , жиндирго рукъалъул агьлуялъги гьев рикІкІунаро .
40013058	Гьел божулел рукІинчІелъул , дагьал гурони мугІжизатал рихьизаричІо гьенир ГІисаца .
40014001	Гьеб заманаялда Галилеялъул ханлъун вукІарав Гьеродида рагІана ГІисал хІакъалъулъ .
40014002	Гьес жиндирго нукарзабазда абуна : — ЯхІя авараг ватизе ккола гьев , хваралъуса вахъун вачІун , гьединлъидал гьес рихьизарулел руго гьел мугІжизаталги .
40014003	Гьев Гьеродица кквезеги ккун , рахсалги ран , гвандиниве рехун вукІана ЯхІя авараг . Гьелъие сабаблъун ккана Гьеродил вац Филиппил йикІарай чІужу Гьеродиада .
40014004	ЯхІяца гьесда абулеб букІиндалха дуца гьей ячине бегьуларилан .
40014005	ЯхІя чІвазе бокьун букІана Гьеродие . Амма халкъалъукьа хІинкъана , киназго гьев авараглъун рикІкІунев вукІиндал .
40014006	Гьерод гьавураб къо кІодо гьабулеб рохалилъ Гьеродиадал яс цее яхъун кьурдана . Гьелдаса разилъарав Гьеродица
40014007	гьей ясалда гьедун абуна , дуе бокьараб сайигъат кьезе хІадурав вугин , цІар чІвай дургоян .
40014008	Эбелалъ малъун гьей ясалъ абуна , гьаниб гъадрида жаниб лъун , ЯхІя аварагасул бетІер кьейилан .
40014009	Хан пашманлъана . Амма гьалбадеридаги рагІун гьедараб гьа хвезабизе бокьичІого , кьейилан амру гьабуна гьес .
40014010	Гвандиниве чи витІун ЯхІял бетІер къотІизабуна Гьеродица .
40014011	Гъадриниб лъун босун бачІана бетІер ва ясалъухъе кьуна , гьелъги жиндирго эбелалъухъе босун ана .
40014012	Цинги ЯхІял муридаз гьесул жаназа , нахъеги босун , хабалъ букъана , ва лъугьа-бахъаралъул хІакъалъулъ ГІисада бицине ана гьел .
40014013	Гьеб хабар рагІидал ГІиса , росодаги рекІун , гІадан-чи гьечІеб бакІалде ана халкъалдаса ватІалъун . Гьев аравлъи лъараб мехалъ шагьараздаса гІадамал ракъдадасан ана гьесда хадур .
40014014	Ракъдаде лъугьараб мехалъ ГІисада гьениб бихьана гІемераб халкъ . ГІиса гьезда гурхІана ва унтарал сахлъизаруна .
40014015	Бакъанимех гІагарлъулеб букІана . ГІисада аскІоре рачІун гьесул муридаз абуна : — ГІадан-чиго гьечІеб бакІ бугин гьаб , сордоги тІаде щолеб бугин , нахъе айилан абе гьал гІадамазда , росабалъе ун жидеего квен-тІех босизе .
40014016	ГІисаца гьезда абуна : — Гьел кирениги ине ккеларо . Нужеца кваназаре гьел .
40014017	Муридаз абуна жидехъ щуго чедги кІиго ччугІаги гурони гьечІилан .
40014018	Гьеб жиндихъе босун рачІаян абуна ГІисаца гьезда .
40014019	Харда тІад гІодор чІаян гьел гІадамаздаги лъазабун , ГІисаца щуябго чедги кІиябго ччугІаги кодобе босана , зобалаздехун вуссун квантІе дугІа гьабуна ва бек-бекун муридазухъе кьуна . Гьезги гІадамазе бикьана .
40014020	Киналго гІорцІизегІан кванана , нахъе хутІарал кесказулги анцІила кІиго гьегь цІезабуна .
40014021	Руччабиги лъималги малъичІого , щуазаргогІанасев чи вукІана гьенив .
40014022	Гьеб халкъ нахъе биччалалде ГІисаца муридал ритІана , росодаги рекІун , ралъдал добцояб рахъалде цере-цере айилан .
40014023	Халкъги нахъе биччан , ГІиса живго цохІо магІарде вахана Аллагьасе гьари-дугІаялъе . МаркІачІубер рукІкІараб мехалъги живго цохІо гьенив вукІана ГІиса .
40014024	Дозул раса хІорил рагІалдаса чанго километралъ рикІкІалъун букІана . Данде гьури букІун карачелаз раса хьвагІезабулеб букІана .
40014025	Жеги хъахІлъи рехилалдего ралъдал лъеда тІасан вилълъун ГІиса гьезда хадув ана .
40014026	Лъеда тІасан вилълъун вачІунев гьесда бер чІвайдал , муридал хІинкъун хаган хутІана . Хваразул рухІ бугин гьебиланги абун , гІемерго хІинкъиялъ ахІдезе лъугьана .
40014027	— Дун вуго ! Нуж расги хІинкъуге ! КъвакІун чІа ! — ян ахІана гьебсагІат гьезде ГІисаца .
40014028	— Я , БетІерчІахъад ! Нижеда цеве вугев чи мун ватани , лъеда тІасан дуда данде вачІине амру гьабе диеги , — ян абуна Пётрица гьесда .
40014029	— ВачІа ! — ян абуна ГІисаца . Росониса къватІиве вахъун , лъеда тІасан ун ГІисада аскІове щвана Пётр .
40014030	Амма кутакаб гьури речІчІун бачІунеб бихьун , гьев хІинкъана , гъанкъизехъин вукІана . — Я , БетІерчІахъад ! Дун хвасар гьаве ! — ян ахІдана гьев ГІисаде .
40014031	— Ле иман дагьав инсан ! Щай дур рекІелъе щаклъи лъугьараб ? — анги абун , гьебсагІат квер бегьун ккуна ГІисаца гьев .
40014032	Гьел кІиялго росонире лъугьиндал , гьури къатІана .
40014033	— ХІакъикъаталдаги мун Аллагьасул Вас вуго ! — ян , гьесие бетІер къулана росода рукІараз .
40014034	Добаб рагІалдеги рахун гьел щвана Геннесареталъул ракьалде .
40014035	Гьеб бакІалъул гІадамазда ГІиса лъана . Гьев вачІун вугилан тІолабго сверухълъиялда лъазабизе чагІи ритІана . Киналго унтарал росун , рачун рачІана гьесухъе .
40014036	Дур гІабаялъул гІертелалда квер хъвазегІаги тейилан гьарулеб букІана гьез . Гьелда квер хъваралщиналги сахлъулел рукІана .
40015001	Гьебмехалъ ГІисахъеги рачІун , Иерусалималдаса диниял гІалимзабаз ва фарисеяз абуна :
40015002	— Дур муридаз нилъер умумузул динияб гІадат щай цІунулареб ? Кваналелде кверал чурулел гьечІогури гьез .
40015003	ГІисаца гьезда абуна : — Нужерго гІадат цІунизе бокьун , нужецаго щай Аллагьасул амру тІубазабулареб ?
40015004	Аллагьас абун буго : « Дурго инсулги эбелалъулги адаб-хъатир гьабе ! » Хадубги : « Жиндирго инсул яги эбелалъул хІакъалъулъ квешаб рагІи абурав чи чІвазе ккола » , — ян .
40015005	Нужеца малъулеб буго : « Дидасан нужее щвезе кколеб букІараб жо дица Аллагьасе назру гьабунилан жиндирго инсуда яги эбелалда абурав чияс
40015006	инсулги эбелалъулги адаб-хъатир гьабизе кколаро » , — ян . Гьедин нужеца нужерго гІадаталдалъун хвезабулеб буго Аллагьасул амру .
40015007	Вай , нужее ххвелал гьаризе бокьулеб куц ! Нужер хІакъалъулъ Ишая аварагасул тІехьалда цІакъ битІун абун бугебха :
40015008	« Гьел гІадамазул кІалалъ Дир цІар гІемер рехсола , Амма гьезул ракІални рикІкІад руго Дидаса .
40015009	ГІадада ккела гьезул Дие гьабураб тІагІат , ГІадамазул гІадатал цІунизе халкъ тІамидал » .
40015010	Нахъеги халкъги аскІобе ахІун , ГІисаца абуна :
40015011	— Дихъ гІенекке нуж : кІалдиса жанибе аралъ гуро инсан хъублъизавулев , кІалдиса къватІибе бачІаралъин . Гьеб бичІчІа нужеда !
40015012	Гьебмехалъ , аскІоре рачІун , муридаз абуна ГІисада : — Дур рагІабаз фарисеял ццидахинарун рукІин лъалищ дуда ?
40015013	ГІисаца гьезие жаваб гьабуна : — Зобалазда вугев дир Инсуца ахикь чІечІебщинаб гъветІ кьолболъа бахъун рехизе буго .
40015014	ЖахІалго те гьел . Гьел руго бецал чагІи , квер ккун хадур цІалел бецукал . Бецукас ккун бецук вачунев вугони , кІиялгоги гвандинире рортила гьел .
40015015	Пётрица гьарана дол рагІабазул магІна бицеян .
40015016	— ГьедигІанго жо бичІчІуларел чагІийищха нужги , — ян хІикмалъана ГІиса .
40015017	Нилъеца кІалдибе босараб жо чохьонибе кколеблъи ва гьенисан къватІибе унеблъи лъаларебищха нужеда ?
40015018	Амма кІалдисан къватІибе бачІуна рекІелъ бугеб жо . Гьеле гьелъин чи хъублъизавулев .
40015019	Щаян абуни , инсанасул рекІелъан рачІуна квешал къасдалги , чІвай-хъвейги , зиначилъиги , хъахІбалъиги , цІогьги , гьересинугІлъиги , бугьтанги .
40015020	Гьеб киналъго хъублъизавула инсан . Амма кваналелде кверал чуричІогойилан гьев хъублъуларо .
40015021	Гьениса вахъун ГІиса унев вукІана Тиралъул ва Сидоналъул улкабазде .
40015022	Ханааналдаса цо гІадан ячІана ГІисада аскІое ва гІодилаго ахІдезе лъугьана : — Я , БетІерчІахъад ! Я , Давудил Вас ! ГурхІа мун дида . Дир яс йиго шайтІабаз ккун кутакаб гІазабалда гъоркь .
40015023	Гьелъие жаваб гьабун цо рагІицин абичІо ГІисаца . АскІоре рачІун муридаз гьарана , гьадай гІадан ахІделаго нилъеда хадуй ячІуней йигин , дой нахъе йитІеян .
40015024	Гьезие жаваб гьабун ГІисаца абуна : — Дун Исраилил умматалъухъе витІун вуго вехьасухъа риларал чахъаби гІадин ругел гьелъул гІадамал ралагьизе .
40015025	АскІое ячІун , ГІисада цее накабаздаги чІун , гьарулеб букІана дой гІаданалъ : — Я , БетІерчІахъад ! Кумек гьабе дие , — ян .
40015026	— Лъималазул кІалдиса бахъун чед гьабзазе базе бегьуларо , — ян абуна гьелда ГІисаца .
40015027	Гьей гІаданалъ абуна : — Я , БетІерчІахъад ! Гьебни битІараб буго . Амма жидерго бетІергьабазул столалдаса рортарал кескал рукъалъул гьабзазеги щолагури .
40015028	Гьебмехалъ ГІисаца гьелда абуна : — Я , чІужугІадан ! Кутакаб божи-иман буго дур рекІелъ . РекІел мурад тІубайги дур ! ГьебсагІат сахлъана гьей гІаданалъул яс .
40015029	Гьениса вахъун ун , Галилеялъул ралъдал рагІалдасан вачІун , цо магІарде вахана ГІиса ва гьенив чІана .
40015030	ГІемераб халкъ бачІана ГІисада хадуб гьенибеги . Гьезда гъорлъ рукІана рекъал , гІажизал , бецал , мацІ лъаларел ва цогидабги гІузру-сакъат бугел гІадамал . Гьесул хІатІазда цере лъолел рукІана гьединал гІадамал , ва гьес гьел сахлъизарулаан .
40015031	МацІ лъаларел кІалъалел ругелъул , бецазда канлъи бихьулеб бугелъул , гІажизал сахлъулел ругелъул , рекъал лъикІго рилълъанхъулел ругелъул , тІолабго халкъ гІажаиблъун хутІун букІана . Исраилил Аллагьасе рецц гьабулеб букІана гьез .
40015032	Жиндирго муридалги аскІоре ахІун , ГІисаца гьезда абуна : — Гьал гІадамазда гурхІун вуго дун . Гьале лъабабго къоялъ дида аскІор чІун руго . Кваназе жоги хутІун гьечІо гьазухъ . Гьал кваначІого риччазеги бокьун гьечІо дие : нухда рухІ дагьлъун гІодор ккезе бегьула .
40015033	Муридаз гьесда абуна : — ГьадигІан гІемераб халкъ гІорцІизе гІураб чед гьаб гІалхуда киса бахъилеб нижеца ?
40015034	Чан чед нужехъ бугебилан гьикъана ГІисаца гьезда . Анкьго чедги цо чанго ччугІаги бугилан абуна гьез .
40015035	Цинги ГІисаца гьел гІадамазда абуна кваназе гІодор чІайилан .
40015036	Доб анкьабго чедги чанго ччугІаги кодобе босун , тІаде дугІаги гьабун , ГІисаца бек-бекун жиндирго муридазухъе кьуна , гьезги халкъалъе бикьана гьеб .
40015037	Киналго гІорцІизегІан кванана гьенир , нахъе хутІарал чадил мочІабазулги анкьго гьегь цІуна .
40015038	Руччабиги лъималги малъичІого , ункъазарго чи вукІана гьенив кваналев .
40015039	Халкъги нахъе биччан ГІиса , росодаги рекІун , Магаданалъул ракьалде ана .
40016001	ГІисахъе рачІана фарисеялги саддукеялги . Гьесул хІалбихьизелъун гьез тІалаб гьабуна зодисан гІаламат бихьизабеян .
40016002	Жавабалъе гьес абуна : — Къаси нужеца абула зоб багІарлъун бугин , метер роцІараб къо букІинин .
40016003	Радал нужеца абула жакъа кьерхараб къо букІинин , багІарсияб ва накІкІуяб кьер лъугьун бугин зодил . Зобалазул хиса-басиязда хадур гІунтІула нуж , амма гьаб тІаде гІунтІун бугеб заманаялъул гІаламатал щайха нужеда лъаларел ?
40016004	Квешлъиги хъахІбалъиги гІемерлъараб гьаб умматалъе къваригІун буго зодисан гІаламат бихьизе . Амма Юнус аварагасул гІаламат гурони , цогидаб гІаламат гьазие букІине гьечІо . Цинги , гьелги жалго тун , ГІиса нахъе ана .
40016005	Ралъдал добцояб рагІалде унаго , чед цадахъ босизе кІочон тун батана муридазда .
40016006	ГІисаца гьезда абуна : — Вореха , фарисеязулги саддукеязулги реччеялдаса цІунун чІа нуж . Жидедаго гьоркьоб хабар ккана гьезул :
40016007	« Нилъеца чед цадахъ босичІилан абураб магІна букІине ккола гьел рагІабазул » .
40016008	Гьезул пикру бичІчІун , ГІисаца абуна : — Чед гьечІилан гаргадизе бегьилищ нуж ? Нужго кинал гьединал иманги дагьал ,
40016009	бичІчІиги гьечІел ! Щуазарго чиясе щуго чед гІураблъи ракІалда гьечІищ нужеда ? ХутІарал чадил мочІабазул чан гьегь нужеца цІезабураб ?
40016010	Яги ункъазарго чиясе анкьго чед гІураблъи ракІалда гьечІищ ? ХутІарал чадил мочІабазул чан гьегь нужеца цІезабураб ?
40016011	Чадил бицунеб гьечІеблъи щай нужеда бичІчІулареб ? Амма фарисеязул реччеялдасаги саддукеязул реччеялдасаги цІунун чІа нуж !
40016012	Гьанже гьезда бичІчІана фарисеязулги саддукеязулги реччеялдаса гуреб , гьезул малъа-хъваяздаса цІунеян абулеб бугеблъи .
40016013	Филиппил Къайсарияталъул ракьалде щведал , ГІисаца муридазда гьикъана : — ГІадамил Лъимер щивлъун рикІкІунев вугев гІадамаз ?
40016014	Гьез абуна : — Цояз абулеб буго ЯхІя авараг вугилан . Цояз абулеб буго Иляс авараг вугилан , Иеремия яги цогидав авараг вугилан абулел чагІиги руго .
40016015	— Нужеца щивлъунха дун рикІкІунев ? — ан абуна ГІисаца .
40016016	Пётр абун тІокІцІар бугев Симоница жаваб кьуна : — Мун вуго хІакъав Аллагьасул Вас МасихІ !
40016017	Гьесдехун вуссун ГІисаца абуна : — Гьардарав гурищ мун , Юнусил вас Симон . Инсанас гуро мун гьелде кантІизавурав , зобалазда вугев дир Инсуца кантІизавуна .
40016018	Цоги дица дуда абулеб буго мун Пётр ( Кьуру ) вугилан , гьеб кьурда тІад бала дица дирго Килиса , ва хвалил къуваталъе къуркьиларо гьеб .
40016019	Дица духъе кьела Зобалазул ПарччахІлъиялъул кІул , ракьалда дуца гьукъарабщинаб зобалаздаги гьукъила , ракьалда дуца изну кьурабщиналъе зобалаздаги изну кьела .
40016020	Цинги ГІисаца жиндирго муридазда лъазабуна жив ГІиса МасихІ вугилан лъиданиги бицунгеян .
40016021	Гьелдаса хадуб ГІисаца гьезда бицине байбихьана жив Иерусалималде ине вугин , чІухІби-хІакимзабазги , чІахІиял кашишзабазги , диниял гІалимзабазги жиндие гІазаб-гІакъуба кьезе бугин , чІвазе вугин ва лъабабилеб къоялъ Аллагьас чІаголъизавизеги вугин .
40016022	ДовегІанги вачун Пётр лъугьана гьедин абугейилан гьесда дандечІун кІалъазе : — Аллагьас цІунаги , БетІерчІахъад ! Дуе гьеб лъугьине рес гьечІо !
40016023	Кьурун вуссун , Пётрида абуна гьес : — ТІагІа дида аскІоса , илбис ! Дуца дун къосинавулев вуго ! Аллагьасулаб тун инсанасулаб лъугьун буго дур рекІелъе .
40016024	Цинги жиндирго муридазда ГІисаца абуна : — Дида цадахъ вилълъине бокьарав чи ватани , гьес жиндирго напсалдаса инкар гьабе , жиндаго тІаде ккараб хъанчил гІазабги бачче ва дида хадув вачІа .
40016025	Щаян абуни , жиндирго гІумру цІунизе бокьулев чи гьелдаса махІрумлъила , дие гІоло гІумруялдаса махІрумлъизе разилъарасда гьеб цІидасан батила .
40016026	Жиндирго рухІги рецІалие кьун , тІолабго дуниялалъул кверщел хъатикье щвеялъул щиб пайда бугеб инсанасе ? Жиндирго рухІалъухъ хисун кьезе щиб бугеб инсанасул ?
40016027	Жиндирго Инсул къудраталдалъун , ГІадамил Лъимер дуниялалде вачІине вуго жиндирго малаикзабигун цадахъ . Щивасул амру-ишалда рекъон кьела Гьес гьебмехалъ .
40016028	ХІакълъун абулеб буго дица нужеда : ГІадамил Лъимер ПарччахІлъун вачІун вихьичІого жидеца хвалил лълъар гьекъезе гьечІел гІадамалги ругелха гьанир эхетаразда гьоркьор .
40017001	Гьелдаса хадуб анлъго къоялдасан Пётрги , Якъубги ва гьесул вац Иоаннги гурони тІокІав чиги цадахъ вачинчІого , ГІиса цо борхатаб магІарде вахана .
40017002	Гьелги ралагьун рукІаго , хиса-басун лъугьана ГІиса . Гьесул гьумер бакъ гІадин гвангъана , хъахІлъун лъугьараб ретІел нурлъун кенчІелеб букІана .
40017003	Гьале Мусаги Илясги рихьана гьезда гьевгун гара-чІварулел .
40017004	Пётрица ГІисада абуна : — Я , БетІерчІахъад ! ЛъикІ буго гьаниб нилъее ! Дуе бокьани , дица лъабго хъощ бала гьаниб : цо дуе , цо Мусае , цо Илясие .
40017005	ГІисадехун Пётр гьедин кІалъалев вукІаго , гьале цо гвангъараб накІкІул парча бачІун рахчизаруна гьел . Гьале гьеб накІкІуда гьоркьосан бахъана цо гьаракь : — Гьав вуго дие вокьулев дир Вас , гьасдаса вохун вуго Дун ! Гьасухъ гІенекке нуж !
40017006	Гьеб рагІидал гІасиго хІинкъун кІалагъоркье ккана муридал .
40017007	АскІове вачІун , гьезда кверги хъван , ГІисаца абуна : — ХІинкъуге ! ТІаде рахъа ! — ян .
40017008	Эхеде рорхун ралагьидал цохІо ГІиса тун батІияв чи гьезда вихьичІо .
40017009	Гьеб магІардаса гІодоре рещтІунеб мехалъ ГІисаца гьезда лъазабуна ГІадамил Лъимер хваралъуса вахъинегІан гьаб нужеда бихьараб гІаламаталъул лъиданиги цІар бахъугейилан .
40017010	Муридаз ГІисада гьикъана : — Щайха диниял гІалимзабаз абулеб цин цеве Иляс авараг вачІине кколилан ?
40017011	Гьезие жаваб гьабун ГІисаца абуна : — БитІараб буго , Иляс вачІине кколаан ва гьес кинабго къачІан тезеги кколаан .
40017012	Дица нужеда абулеб буго : Иляс вачІун вукІана , амма гІадамазда гьев лъачІо , жидее бокьанщинаб гьабуна гьесие , ГІадамил Лъимадуеги гІазаб кьезе буго гьез .
40017013	Гьебмехалъ муридазда бичІчІана гьес ЯхІя аварагасул хІакъалъулъ бицунеб букІин .
40017014	Халкъалда аскІоре тІадруссун гьал щведал , аскІове вачІун накабазда чІун , цо чи гьардана ГІисада :
40017015	— Я , БетІерчІахъад ! Дир васасда гурхІа мун . Унти бачІун лъугьуна гьев , кІудияб гІазаб буго гьесие : цин цІадулъе вортула , цин лъадалъе вортула .
40017016	Дица вас дур муридазухъе вачун вукІана , амма гьезда кІвечІо гьев сах гьавизе .
40017017	Гьебмехалъ ГІисаца абуна : — Гьай , нуж иман гьечІеб ва пасатаб наслу ! КидалъагІан дун нужеда цадахъ вукІинев ва кидалъагІан дица нуж хІехьелел ! Гьаниве ваче гьев дида аскІове .
40017018	ГІисаца амру гьабидал , васасул чорхолъа къватІибе лъугьана жен . ГьебсагІат сахлъана гьев .
40017019	БатІаго аскІореги рачІун , муридаз ГІисада гьикъана : — Нижеда щай кІвечІеб доб жен бачахъизе ?
40017020	ГІисаца гьезда абуна : — Божи-иман дагьаб бугелъулха нужелъ ! ХІакълъун абулеб буго дица нужеда : горчицаялъул хьодул мугьгІанасеб божи нужелъ бугони , нужеца гьаб мегІералда абила гьаниса бахъун добегІан айилан , ва бахъун добегІан ина гьеб . Гьедин нужеда кІолареб жо щибниги букІине гьечІо .
40017022	Гьениса рахъун Галилеялде унаго , ГІисаца муридазда абуна : — ГІадамил Лъимер кьезе вуго гІадамазда кодове .
40017023	Гьез гьев чІвала ва лъабабилеб къоялъ чІаголъизеги чІаголъила . Гьел цІакъ пашманлъана .
40017024	Гьал Капернаумалде щведал , Мукъадасаб Рукъалъе магъало бакІарулев чи вачІана Пётрида аскІове : — Дур МугІалимас кІиго диргьам магъалоялъе кьоларебищ ? — ан гьикьизе . — Кьола ! — ян абуна Пётрица
40017025	ва ГІисада аскІове жаниве лъугьана . Пётрица кІал рагьилалдего , ГІисаца гьесда абуна : — Дуда кин кколеб , Симон , дуниялалъул парччахІзабаз магъало яги налог лъихъа босулеб ? Жидеразухъагойищ яги чияразухъайищ ?
40017026	Чияразухъа , — ян жаваб кьуна гьесие Пётрица . — Гьедин батани , жидерго гІадамазда тІадаб гьечІогуриха гьеб кьезе , — ян абуна ГІисаца .
40017027	Амма гьал къварид гьарун щай нилъее . Вахъа , мун хІорил рагІалде а , гъармахъ рехун ччугІа кквезе . ТІоцебе ккураб ччугІил кІалдиве вакке . Гьениб батила дуда ункъо диргьамалъул гІарац . Цинги гьеб дуего гІологи дие гІологи магъалоялъе кье .
40018001	— ПарччахІлъиялда ругезул гьоркьов бищун кІудияв щив ? — ан гьикъана гьебмехалъ , ГІисада аскІоре рачІун , муридаз .
40018002	ГІисаца , аскІобе ахІун , цо лъимер гьезда гьоркьоб эхетизабуна .
40018003	Гьес абуна : — ХІакълъун абулеб буго дица нужеда : гІакълу-пикру хисичІони ва лъимал гІадин лъугьинчІони , Зобалазул ПарччахІлъиялде лъугьинаро нуж киданиги .
40018004	Живго гьитІинлъизавурав ва гьеб лъимер гІадин лъугьарав чи бищунго кІудиявлъун вукІине вуго Зобалазул ПарччахІлъиялда .
40018005	Цо гьадинаб лъимер , дие гІоло , лъицаниги къабул гьабуни , гьеб бащалъизе буго дун къабул гьавиялда .
40018006	Амма диде иман лъуразда гьоркьоса цониги лъимер гІадинав пулан мунагьалде цІалев чиясде балагь бачІина . Гьесие лъикІаб букІинаан , гьобоги горбода бухьун , гъваридаб ралъдалъ гъанкъизавуни .
40018007	Вай , инсан мунагьалде цІалеб жоялъул дуниялалда бугеб балагьги гІазабги ! Щаян абуни , мунагьалде цІалеб жо камун дуниял хутІуларелъул . Гьединго балагьги гІазабги жив сабаблъун цогидав мунагьалде цІалев чиясеги !
40018008	Дур квералъ , яги бохалъ мун мунагьалде цІалев вугони , къотІун нахъе рехе гьеб . Цояб квер камун , яги цояб бох камун абадияб рокъове лъугьин лъикІ дуе , кІиябго квергун , яги кІиябго бохгун свин гьечІеб цІадаве рехизегІан .
40018009	Дур бералъ мун мунагьалде цІалев вугони , бахъун нахъе рехе гьеб . Цо бергун абадияб рокъове лъугьин лъикІ дуе , кІиябго бергун жужахІалъул цІадаве рехизегІан .
40018010	Воре , нужеца сан гьавичІого тоге лъимер гІадин вугев гІадатияв цониги пулан . Щаян абуни , дица нужеда абулеб буго : гьединазул малаикзабазда кидаго кІола зобалазда вугев дир Инсуда бадире ралагьизе .
40018012	Кин нужеда ракІалде кколеб : масала , цо пуланав чиясул буго нусго чахъу . Гьезул цояб билани , доб ункъоялда анцІила ичІабгоги магІарда тун , гьеб билараб чахъу балагьизе инарищ гьев ?
40018013	Нагагь гьесда гьеб батани , хІакълъун абулеб буго дица нужеда , риличІого ругел дол ункъоялда анцІила ичІго чахъдадаса цІикІкІун вохула гьев батараб чахъдадаса .
40018014	Гьедин зобалазда вугев нужер Инсуеги бокьуларо лъимер гІадин вугев гІадатияв цониги пулан тІагІине .
40018015	Дурго диналъул вацасухъа ккани мун къварид гьавулеб мунагь , чи гьечІеб бакІалда бадибчІвай гьабе гьесие . Гьев духъ гІенеккани , дуе дурго вац нахъе щола .
40018016	Гьев духъ гІенеккичІони , цо яги кІиго чиги вачун , а мун гьесухъе . ТІехьалда хъван бугелъул : « Лъилниги рагІи ритІухълъизе ккани , къваригІуна кІиго яги лъабго чиясул нугІлъи » .
40018017	Гьезухъги дур вац гІенеккичІони , иман лъуразул агьлуялда бице . Гьезухъги гьев гІенеккичІони , дуца гьев рикІкІе Аллагь лъаларевлъун яги магъало бакІарулев чилъун .
40018018	ХІакълъун абулеб буго дица нужеда : ракьалда нужеца гьукъарабщинаб зобалаздаги гьукъила . Ракьалда нужеца изну кьурабщиналъе зобалаздаги изну кьела .
40018019	Цоги абулеб буго дица нужеда : нужер кІигояв рекъон дуниялалда нужеца щиб гьараниги , Зобалазда вугев дир Инсуца тІубазабила гьеб .
40018020	Щай абуни , дир цІаралъе гІоло кІиго яги лъабго чи данделъани , гьезда гьоркьов дунги вукІуна .
40018021	АскІовеги вачІун , Пётрица гьикъана ГІисада : — Дун къварид гьавулел мунагьал дир вацасухъа гІемер ккани , чан нухалъ дун гьесда тІасалъугьине кколев ? Анкьго нухалъищ ?
40018022	ГІисаца гьесда абуна : — Дица дуда абулеб буго : анкьго нухалъ гурин , анкьцІали нухалъилан .
40018023	Зобалазул ПарччахІлъиги релълъинабизе бегьула жиндирго лагъзадерихъа налъи бакІаризе лъугьарав цо парччахІасда .
40018024	Налъи бакІаризе байбихьараб мехалъ , гьесухъе вачун вачІун вуго анцІазарго талант гьесие налъуда бугев цо пуланав лагъ .
40018025	Налъи бецІизе гьесул рес гьечІеблъиги лъан , парччахІас буюрун буго гьев живгоги вичейин , гьесул чІужу-лъималги ричейин , бугебщинаб боцІи-рикъзиги бичейин , жиндие гІарац чІезабеян .
40018026	Гьебмехалъ лагъ , кІалагъоркье гьесда цевеги речІчІун , гьардезе лъугьун вуго : — Сабру гьабе ! Дица бецІила гьеб кинабго .
40018027	ПарччахІ гьев лагъасда гурхІун вуго , гьеб налъиги бецІичІониги гьесие хІалал гьабун буго .
40018028	Гьениса вачІунаго , гьев лагъасда ватун вуго жиндие нусго динар кьезе букІарав живгогІадав цоги лагъ . Налъи бецІизе кколилан , щекъерги ккун , гъанкъулев вукІун вуго гьас дов .
40018029	КІалагъоркье гьасда цевеги речІчІун , гьарун буго дов налъулас , сабру гьабейин , жинца бецІилин дуе налъи .
40018030	Амма гьав разилъун гьечІо , гвандинив тІамизавун вуго , тІубанго налъи бецІизегІан жанив чІезавун вуго .
40018031	Дов жанив тІамурав лагъасул гьалмагъзаби цІакъ пашманлъун руго гьеб бихьидал , инеги ун жидерго бетІергьанасда бицун буго ккарабщиналъул хІакъалъулъ .
40018032	Гьебмехалъ дов лагъги ахІун , гьесда абун буго парччахІас : — Ле , хІалихьатав лагъ , дуца гьарараб мехалъ дуда букІараб тІолабго налъи тІасалъугьун тана дица .
40018033	Дун дуда гурхІарав гІадин , мунги гурхІизе ккелароанищ мунго гІадав лагъасда ?
40018034	Ццин бахъун гьев парччахІас буюрун буго тІолабго налъи бецІизегІан досие гІазаб кьейилан .
40018035	Гьедин гьабила нужееги Зобалазда вугев дир Инсуца , нужер щивав чи ракІ-ракІалъго вацасда тІасалъугьинчІони .
40019001	Гьанже гьеб хабар бицун бахъиндал , Галилеялдаса нахъе ана ГІиса ва Иордан гІор бахун доб рахъалда ругел Ягьудиялъул бакІазде щвана .
40019002	ГІемераб халкъ бачІунеб букІана ГІисада хадуб , унтарал-щокъал сахлъизарулел рукІана гьес .
40019003	РачІун фарисеяз , ГІисал хІалбихьизе , цІехана : — Бокьараб гІиллаялъе гІоло росас чІужу йиччан тезе бегьулейищ ? — ан .
40019004	ГІисаца абуна : — Нужеца цІаличІебищ : ГІалам Бижарас тІоцере « рижана бихьинчиги чІужугІаданги » ?
40019005	Цинги гьес абуна : « Гьединлъидал эбел-эменги рехун тун , бихьинчи чІела жиндирго чІужуялде вуссун , ва гьел кІиялго цолъун , цого лъугьина »
40019006	Гьелдаса хадур кІиго рукІунаро гьел , цого рукІуна . Аллагьас цолъизабураб инсанас батІалъизабизе бегьуларо .
40019007	Фарисеяз абуна : — Щайха Мусаца изну кьун бугеб цІар тІамиялъе нугІлъи гьабулеб кагъат кодобе кьолеб бугони , чІужу йиччан тезе ?
40019008	ГІисаца абуна : — Нужер чанкІкІи сабаблъун кьуна Мусаца нужее лъудби риччан тезе изну . Амма авалалдасанго гьедин букІинчІо .
40019009	Дица нужеда абулеб буго : хъахІбалъи хутІун батІияб гІиллаялъе гІоло чІужуги йиччан тун , цогидай ячарав чи жиндирго йикІарай чІужуялда цеве мунагьалъукье ккола . Гьеб мунагьги зиналъун рикІкІуна .
40019010	Муридаз ГІисада абуна : — ЧІужуялъул рахъалъ бихьинчиясул иш гьедин бугеб батани , чІужуго ячинчІого чІани лъикІ букІина .
40019011	Гьезда ГІисаца абуна : — Ригьин гьабичІого тезе Аллагьас бажари кьураз гурони къабул гьаруларо гьел рагІаби .
40019012	Щаян абуни , цо-цо ругелъулха эбелалъул ургьирго ахтаяллъун рижарал ; цогидалал ахтаяллъун гІадамаз лъугьинарула ; Зобалазул ПарччахІлъиялъе гІоло лъудби рачинчІого чІаралги руго . Къабул гьабизе бажарулес къабул гьабе гьеб .
40019013	ГІисахъе лъимал рачун рачІана , гьезда тІад квер бахъеян ва дугІа гьабеян гьарун . Муридаз гьел риччалел рукІинчІо .
40019014	ГІисаца абуна : — Риччанте лъимал дихъе рачІине , гьезие квекІен гьабуге . Гьединазейин Зобалазул ПарччахІлъи щун бугеб !
40019015	Цинги , гьел лъималазда тІад кверги бахъун , ГІиса гьениса ана .
40019016	Гьале цо гІолохъанчияс ГІисада гьикъана : — Я , МугІалим ! Абадияб рукъалъул бутІа щвеялъе щиб лъикІлъи дица гьабизе кколеб ?
40019017	ГІисаца гьесда абуна : — ЛъикІлъиялъул хІакъалъулъ щай дуца дида гьикъулеб ? ЛъикІав вуго цохІо Аллагь . Абадияб рукъалъул бутІа щвезе бокьани , Аллагьасул амруял тІуразаре .
40019018	— Кинал ? — абун гьикъана дос . ГІисаца абуна : — « Чи чІваге » , « зина гьабуге » , « цІогьодуге » , « гьересинугІлъи гьабуге » ,
40019019	« эбел-инсул адаб-хъатир гьабе » . Цоги : « мунго гІадин вокьа дуе дуда аскІов вугевги » .
40019020	Гьев гІолохъанчияс ГІисада абуна : — Гьел амруял дица гьанжелъагІанги тІуразаруна . Цоги щиб дие камун бугеб ?
40019021	ГІисаца гьесда абуна : — ТІубанго камиллъизе бокьани , дурго бугеб кинабго боцІи-рикъзи биче ва мискин-пакъирасе садакъаде кье . Гьелъухъ дуе насиблъила зобалазул хазина . Цинги дихъе вачІа , дида цадахъ вилълъине .
40019022	Гьеб рагІидал , гІолохъанчи къваридго нахъе ана . Гьев вукІун вуго кутакалда бечедав чи .
40019023	Жиндирго муридазда ГІисаца абуна : — ХІакълъун абулеб буго дица нужеда : Зобалазул ПарччахІлъиялде ворчІизе цІакъ захІмалъула бечедав чиясе .
40019024	Гьале цоги нухалъ абулеб буго дица нужеда : рукІкІадул ролъиялъусан лъугьине вараниялъего бигьа букІина Аллагьасул ПарччахІлъиялде ворчІизе бечедав чиясеялдаса .
40019025	Гьеб рагІидал , гІажаиблъун-хІикмалъун хутІарал муридаз гьикъана : — Гьедин батани , хвасарлъизе кІолев чигІаги щивдайха ?
40019026	Гьезухъги валагьун , ГІисаца абуна : — ГІадамазда гьеб кІоларо , амма Аллагь сундуего хІалкІолев вуго .
40019027	Гьебмехалъ Пётрица абуна : — Гьале , кинабго рехун тун , ниж дуда цадахъ рилълъана . Щибха нижее гьелъухъ букІинеб ?
40019028	ГІисаца гьезда абуна : — ХІакълъун абулеб буго дица : гьедин дида хадур рачІиндал нуж , цІияб дуниялалда ГІадамил Лъимер жиндирго къудраталъул тахида гІодов чІараб мехалъ , анцІила кІиябго тахида дида аскІор гІодор чІезе руго . Исраилил анцІила кІиябго наслуялъе суд гьабизе .
40019029	Дие гІоло мина-рукъги , вацал-яцалги , эбел-эменги , лъимал-хъизанги , хур-ахги рехун таравщинав чиясе нусго нухалъ цІикІкІун щвела ва абадияб гІумру насиблъила .
40019030	Цере рукІарал чангиял тІарамагъаде ккела , тІарамагъада рукІаразул чангиял цере ккела .
40020001	Зобалазул ПарччахІлъи релълъуна , радал хехго вахъун , жиндирго цІолбол ахикь хІалтІизе гІадамал ралагьизе арав цо бечедав чиясда .
40020002	Къое цо-цо динар кьезе къотІиги гьабун , хІалтІухъаби ккун руго гьес ва цІолбол ахикье ритІун руго .
40020003	Лъабго сагІаталдасан нахъеги базаркъотІносан унаго , цоги чагІиги ратун руго гьенир , хІалтІи щвелародайилан рахъун чІун .
40020004	Нуж разияб мухьги кьелин , дир цІолбол ахикье хІалтІизе айилан ритІун руго гьас гьелги . Ун руго гьел гьенире .
40020005	Къалъул гІужалдехунги ва къалъудаса лъабго сагІат араб мехалъги базаркъотІнове ун , додинго ритІун руго гьес хІалтІухъаби .
40020006	Бакъанидехунги ун вуго гьав чи базаркъотІнове . Дагьалги гІадамал ратун руго гьенир рахъун чІун . — Къойица гьанир чІалгІаде рахъун чІун щибулел нуж ругел ? — ан гьикъун буго гьас гьезда .
40020007	Жал лъицаниги хІалтІизе рачунел гьечІилан абун буго гьез . Гьездаги абун буго гьес жиндир цІолбол ахикье айилан .
40020008	МаркІачІубер рукІкІараб мехалъ , жиндие хъулухъ гьабулев чиясда гьес абун буго дол хІалтІухъабиги ахІун , ахиралда ритІараздасан байбихьун тІоцере ритІаразде щвезегІан гьезие мухь кьейилан .
40020009	Бакъанимехалда хІалтІизе байбихьаразеги цо-цо динар щун буго .
40020010	Радалго хІалтІизе квер баразда ракІалда букІун буго жидее цІикІкІун кьелилан . Амма гьезиеги цо-цо динар гурони щун гьечІо .
40020011	Гьебмехалъ ахил бетІергьанасде гъулгъудизе лъугьун руго гьел :
40020012	— Ахикье ахиралда рачІарал гІадамал цо сагІаталъ гурони хІалтІичІо . Нижин абуни , радалалдаса бакъинегІан бухІараб бакъукь хІалтІана . Гьезиеги нижееги бащад кьуна дуца мухь .
40020013	Гьезул цоясдехун вуссун ахил бетІергьанас абун буго : — Ле , гьудул ! Дуе гьабураб къотІи хвезабунищ дица ? Мун разилъун вукІинчІищ цо динаралъухъ хІалтІизе ?
40020014	Дуего кьураб мухьги босун нахъе щай унарев ? Дие бокьун буго дуе кьуралда бащад тІарамагъада витІарасеги кьезе .
40020015	Дирго буголъиялда бокьараб гьабизе ихтияр гьечІебищ дир ? Яги дир сахаватлъиялда бер бахиллъунищ мун вугев ?
40020016	Гьедин цере рукІарал ахиралде ккела , ахиралда рукІарал цере ккела .
40020017	Иерусалималде унаго нухда ГІисаца анцІила кІиявго мурид батІаго ахІана ва гьезда абуна :
40020018	— Гьале нилъ Иерусалималде унел руго . Гьенив ГІадамил Лъимер чІахІиял кашишзабаздаги диниял гІалимзабаздаги кодове кьела , гьезги чІвазе къотІила .
40020019	Цинги инжит-хІакъир гьавизе , цІалаца вухизе ва хъанчида вазе цогидаб халкъалъул гІадамазда кодове кьела гьев . Ва хун лъабабилеб къоялъ чІаголъила .
40020020	Гьебмехалъ ГІисада аскІое ячІуна Зебедайил васазул эбел . Гьелда аскІор рукІана кІиявго васги . Гьелъ гІодое къулун цо жо гьарулеб букІана .
40020021	— Щиб дуе бокьун бугеб ? — ан гьикъана ГІисаца . Гьелъ абуна : — Мун ПарччахІлъун ккараб мехалъ , гьав дир кІиявго вас дуца дудаго аскІор цояв кваранаб рахъалда , цогидавги квегІаб рахъалда , гІодор чІезарилин рагІи кье дие .
40020022	ГІисаца гьелъул васазда абуна : — Нужедаго лъалеб гьечІо нужеца гьарулеб бугеб жо . КІвеладай нужеда дица гьекъезе ккараб лълъар гьекъезе ? КІвелилан жаваб кьуна гьез .
40020023	ГІисаца абуна : — Дица гьекъезе ккараб лълъар гьекъезе ккезе буго нужеца . Амма дир кваранабги квегІабги рахъалда гІодор чІезариялъул иш дида бараб гьечІо , дир Инсул хІукмуялда бараб буго .
40020024	Гьеб хабар рагІарабго , хутІарав анцІавго мурид дов кІиявго вацасде ццидахун лъугьана .
40020025	АскІореги ахІун , ГІисаца гьезда абуна : — Нужеда лъалагури цогидал халкъазул парччахІзабаз халкъалда тІад ханлъи гьабулеблъи , чІухІби-хІакимзабаз гІадамазда тІад жидерго ихтияр билълъанхъизабулеблъи .
40020026	Амма нужеда гьоркьоб гьедин букІине бегьуларо . Нужеда гьоркьоса лъиениги бищунго кІудиявлъун вукІине бокьани , гьев цогидазе хъулухъалъе чІа абе .
40020027	Нужеда гьоркьоса бищунго цеве вукІине бокьаравги цогидазе лагълъун вукІа абе .
40020028	ГІадамил Лъимерги жиндие лъицаниги хъулухъ гьабизелъун гуро вачІарав . Гьев вачІун вуго цогидазе хъулухъ гьабизе ва гІемеразе гІоло рецІалие жиндирго рухІ кьезе .
40020029	Иерихон шагьаралдаса къватІире гьел рахъунеб мехалъ , халкъалъул руккел букІана ГІисада хадуб бачІунеб .
40020030	Гьале нухлул рагІалда гІодов чІун вукІарав кІиго бецав чи , ГІиса аскІосан унев вукІин рагІун , ахІдезе лъугьана : — Я , БетІерчІахъад ! Я , Давудил вас ! ГурхІа мун нижеда ! — ян .
40020031	ГІадамаз абуна гьезда руцІцІун чІайилан , амма гьел дагьабги гьаракь борхун ахІдезе лъугьана : — Я , БетІерчІахъад ! Я , Давудил вас ! ГурхІа мун нижеда ! — ян .
40020032	Гьенив лъалхъун , ГІисаца гьел аскІоре ахІана ва дица щиб гьабизе нужее бокьун бугебилан гьикъана .
40020033	Гьез абуна : — Я , БетІерчІахъад , нижер беразда канлъи бихьизе бокьун буго .
40020034	Гьев кІиясдаго гурхІун , ГІисаца гьезул беразда квер бахъана . ГьебсагІат беразда канлъи бихьун , ГІисада цадахъ рилълъана гьел .
40021001	Гьел Иерусалималде щолел рукІана . Зайтуналъул магІарда бугеб Бетфагия росулъе гІагарлъидал , кІиго муридги аскІове ахІун , ГІисаца гьезда абуна :
40021002	— Гьудуб нилъеда цебе бугеб росулъе а нуж . Росулъе лъугьаралго , цо бакІалда рухьун ратила хІамаги кІертги . Рухьадасаги ричун , гьелги рачун рачІа .
40021003	Лъицаниги щибниги абуни , нужеца бице , гьел ТІадегІанав ГІисае къваригІун ругилан . КІалъачІого риччала гьес гьел рачине .
40021004	Гьеб кинабго ккана цо аварагасда Аллагьас абураб гьадинаб калима ритІухълъизе :
40021005	« Сионил ясалда абе нужеца : Дур хІалимав ПарччахІ вачІунев вугин Гьир баччун ругьунаб хІамида рекІун , ХІамица гьабураб кІартида рекІун ! »
40021006	Инеги ун , ГІисаца абураб гьабун ,
40021007	хІамаги кІертги бачун рачІана гьел . ГІиса тІад рекІине муридаз гьезул гьодиде жидерго партал рехана .
40021008	Халкъалъул кІудияб руккелалъ , тІаса бахъун , ретІел букІана нухда тІибитІулеб . ГъутІбуздаса рекун , гІаркьалаби рукІана гьесда цере тІиритІулел .
40021009	Гьесда цебе-цебе унеб халкъалъул руккелалъги хадур рачІунез туркиги ахІулеб букІана : — Гьошанна ! Давудил васасе рецц ! БетІергьанас витІун вачІунев вугесда баркат лъеги ! Гьошанна ! ТІадегІанав Аллагьасе рецц !
40021010	ГІиса Иерусалималде лъугьиндал , тІолабго шагьар бихха-хочун лъугьана : — Гьав чиго щив ? — ан гьикъулеб букІана гІадамаз .
40021011	— Галилеялъул Назарет шагьаралдаса ГІиса авараг вуго , — ян жаваб кьуна гьезие гьесда хадуб бачІунеб букІараб халкъалъул руккалилъан .
40021012	Мукъадасаб Рокъове лъугьун , ГІисаца гьениса къватІире гъуна даран-базаралда рукІарал гІадамал . ГІарац хисулел чагІазул столал ва къурбаналъе хъвезе маккал ричулел чагІи тІад гІодор чІолел бакІал кІалагъоркье чІвазаруна .
40021013	ГІисаца гьезда абуна : — ТІехьалда хъван буго : « Гьаб Дир рукъалда цІар букІине буго как-диналъул рукъ » , — абун . Нужецайин абуни гьаб « хъачагъазул нохъоялде сверизабун буго » .
40021014	ГІисахъе Мукъадасаб Рокъоре рачун рачІана бецалги рекъалги гІадамал . Гьес сахлъизаруна гьел .
40021015	ГІисал хІикматал ишал рихьидал ва гІисинал лъималазги Мукъадасаб Рокъоб : « Гьошанна ! Давудил васасе рецц ! » — абун ахІулеб рагІидал , чІахІиял кашишзабазги диниял гІалимзабазги ццидахун абуна гьесда :
40021016	— Гьез абулеб бугеб жо рагІулеб гьечІищ дуда ? — ян . — РагІулеб буго , — ян абуна ГІисаца гьезда . — Нужеца киданиги цІаличІебищ : « ГІисинлъималги керен хахулелги тІамуна Дуца Дуего рецц гьабизе » — ян .
40021017	Цинги ГІиса , гьелги рукІаралъур тун , шагьаралдаса къватІивеги лъугьун , Бетаниялде ана ва сордо бан гьенив чІана .
40021018	Нахъисеб къоялъул радакье Иерусалималде вачІунаго , ГІиса вакъана .
40021019	Нухда цо инжиралъул гъветІ бихьана гьесда . Амма аскІове ун халгьабидал , тІанхал гурони , пихъил гороцин батичІо гъотІода . — ТІокІаб киданиги дуда тІад пихъ бижугеги , — ян абуна ГІисаца гъотІода . Гьеб параялда бакъвана гъветІ .
40021020	ХІикмалъун хутІарал гьесул муридаз абуна : — Балагье , инжиралъул гъветІ хекко бакъвараб куц !
40021021	ГІисаца гьезда абуна : — ХІакълъун абулеб буго дица нужеда : нужер рекІелъ божи-иман бугони ва рекІелъе щаклъи лъугьине течІони , доб гъотІода гуребги , гьаб мегІералдаги нужеца абуни , гьаниса бахъун ун ралъдалъе кІанцІеян , мегІер нужее мутІигІлъизе буго .
40021022	Божи-имангун нужеца дугІадулъ гьаранщинаб щвезе буго нужее .
40021023	Иерусалималъул Мукъадасаб Рокъове вачІун халкъалъе вагІза-насихІат гьабулев ГІиса вугеб мехалъ , гьесда аскІоре рачІана чІахІиял кашишзаби , диниял гІалимзаби ва чІухІби-хІакимзаби . — Гьаб хІалтІи гьабизе ихтияр бугебищ дур ? Лъица дуе гьеб ихтияр кьураб ? — абун гьикъана гьез ГІисада .
40021024	ГІисаца гьезие жавабалъе абуна : — Дицаги кьела нужее цо суал . Нужеца гьелъие жаваб кьуни , гьебмехалъ бицина дица нужеда лъица дие гьаб ихтияр кьурабали .
40021025	Лъадалъ ччун рахъун гІадамал рацІцІад гьаризе ихтияр ЯхІяе кисан щун букІараб : зобалаздасанищ яги гІадамаздасанищ ? Цоцазда гьоркьоб хабар ккана гьезул . « Зобалаздасан букІанин абуни , гьес нилъеда абилагури , гьедин батани , щайха нуж ЯхІяда божичІелилан .
40021026	ГІадамаздасан букІанин абизеги халкъалъукьа хІинкъун руго нилъ , щайгурелъул киназго ЯхІя авараглъун рикІкІунев вукІиндал » .
40021027	Жидеда лъаларилан жаваб кьола ГІисае гьез . ГІисаца гьездаги абула : — Дица нужедаги бицинаро лъил ихтияралдалъун дица гьаб хІалтІи гьабулеб бугебали .
40021028	— Гьаб мисалалъул рахъалъ щиб нужеца абилеб ? Цо пуланав чиясул вукІун вуго кІиго вас . « Векере , дир вас , нилъерго цІолбол ахикье а жакъа хІалтІизе » , — ян абун буго гьес , аскІовеги вачІун , цояв васасда .
40021029	Ина , дир эмениланги , абун , ун гьечІо гьев .
40021030	АскІове вачІун , цогидав васасдаги абун буго гьединго . Инарилан абун буго гьес , амма гьедин абиялдаса ракІ бухІун , ун вуго гьев ахикье .
40021031	Кинав васасха инсул амру тІубазабураб ? КІиабилесилан абуна гьез . Гьебмехалъ ГІисаца гьезда абуна : — ХІакълъун абулеб буго дица нужеда : магъало бакІарулел чагІиги хъахІбабиги нужеда цере-цере унел руго Аллагьасул ПарччахІлъиялде .
40021032	Щайин гьикъани : битІараб нухдасан вачІун вукІана нужехъе ЯхІя авараг . Нуж гьесда божичІо . Амма магъало бакІарулел чагІиги хъахІбабиги божана . Нужин абуни , — гьеб кинабго бихьаниги , нужер ракІ бухІичІо ва кинго гьесда божичІо .
40021033	Цоги мисалалъухъ гІенекке . Цо бечедав чияс цІолбол ах гьабун буго , сверун чали къан буго , чагъир жаниб цІцІуйзе чаналъе гвендги бухъун буго , хъаравуласе борхатаб хъощги бан буго . Цинги ахихъабазухъе ижараялъе гьеб ахги кьун , гьев ун вуго .
40021034	ЦІибил барщараб мехалъ , гьес дол ижарачагІазухъе рагьтІателал ритІун руго жиндиего кколеб бутІа босизе .
40021035	Амма ижарачагІаз , кквезеги ккун , гьезул цояв вухун вуго , цояв чІван вуго , цогидав ганчІал речІчІун хвезавун вуго .
40021036	Нахъеги ритІун руго гьес рагьтІателал , доздаса гІемерго цІикІкІун . Амма гьезиеги додинго гІакъуба кьун буго ахихъабаз .
40021037	Цинги жиндирго вас витІун вуго ахил бетІергьанас , жиндир васасулгІаги хІурмат гьабилародайилан .
40021038	Амма гьесул вас вачІунев вихьараб мехалъ , ижарачагІаз цоцазда абун буго : « Гьале гурищ ирсилав . РачІа гьав чІвазе , ирсги нилъеего хутІила » .
40021039	Кквезеги ккун , гьез гьев ахикьа къватІиве рехун вуго ва чІван вуго .
40021040	ХІасил , ахил бетІергьан тІадвуссун вачІараб мехалъ , гьел ижарачагІазе щибдай гьабила гьес ?
40021041	Гьелъие жавабалъе ГІисада абуна : — Квешал гІадамал гьес квешго чІвала . ЦІибил барщарабго жиндие кколеб бутІа босун рачІунел ижарачагІазухъе ахги кьела .
40021042	ГІисаца гьезда абуна : — ТІехьалда цІаличІищ нужеца : « Къадалъ лъезецин ярагьунарилан къадахъабаз нахъе рехараб гамачІ битІахъе цололъ лъун буго . Гьединаб букІун буго БетІергьанасул хІукму . Нилъер берда цебе лъугьараб кІудияб мугІжизат буго гьеб ! »
40021043	Гьале дица нужеда абулеб буго : нужехъа бахъун Аллагьасул ПарччахІлъи кьела гьелъул пихъ барщизабулеб халкъалъе .
40021044	Гьеб ганчІиде вортаравги щущан ине вуго , бортун бачІун гамачІ тІад речІчІаравги чІинтІизе вуго .
40021045	Гьел мисалал рагІидал , чІахІиял кашишзабаздаги фарисеяздаги бичІчІана ГІисаца жидер хІакъалъулъ бицунеб букІин .
40021046	Гьезие бокьун букІана ГІиса ккун вачине , амма гІадамазукьа хІинкъана . Халкъалъ гьев авараглъун рикІкІунев вукІиндал .
40022001	Мисал бачун , цоги хабар бицана ГІисаца гьезие :
40022002	— Зобалазул ПарччахІлъи релълъуна жиндирго васасе бертин гьабулев вукІарав цо парччахІасда .
40022003	Берталъе гІадамал ахІизе рагьтІателал ритІун рукІун руго гьес , амма гьенире рачІине бокьун гьечІо гІадамазе .
40022004	Нахъеги ритІун руго гьес цогидал рагьтІателал , гьезда абейин , квен хІадурун бугин , мачІадалъе хьихьарал оцалги бусбиги хъун ругин , кинабго къачІан бугин , берталъе рачІаян .
40022005	Амма гьеб ахІиялъул агъазги гьабичІого , рахъ-рахъалъ ун руго гьел : цояв жиндирго хуриве ун вуго , цояв даран-базаралъ ун вуго .
40022006	Цогидаз парччахІасул рагьтІателал , кквезеги ккун , инжитги гьарун , чІван руго .
40022007	Гьебмехалъ парччахІасул кутакалда ццин бахъун буго гьезда . Жиндирго боги битІун гъурун руго гьес дол рагьтІателал чІварал гІадамал ва гьезул шагьарги бухІун буго .
40022008	Цинги гьес жиндирго рагьтІателазда абун буго : — Бертадул тІутІ тІибитІун буго , амма тІотІоде ахІарал гІадамал гьелъие мустахІикъал ратичІо .
40022009	Гьанже къватІахъе-нухазде ун , цеве вата-ватарав чи ваче берталъе .
40022010	КъватІахъе-нухазде ун гьел рагьтІателаз квешалги лъикІалги — цере рата-ратарал рачун рачІуна . Гьедин ахІарал гІадамазул цІун буго бертадул рукъ .
40022011	Берталъе рачІарал гІадамазухъ валагьизе парччахІ жаниве лъугьараб мехалъ , гьесда гьенив вихьун вуго берталъе ретІунеб хасаб партал ретІинчІев цо чи .
40022012	ПарччахІас гьесда абун буго : « Ле , гьудул , берталъе ретІунеб партал ретІинчІев мун гьаниве жаниве кин ворчІарав ? » Гьев чи вуцІцІун чІун вуго .
40022013	ПарччахІас гьебмехалъ рагьтІателазе амру гьабун буго гьев чи , квералги бохдулги рухьун , дове бецІаб къотІнове рехеян . ГІодулел ва цаби къерщезарулел рукІина дора гІадамал .
40022014	АхІарал гІезегІан ругониги , тІаса рищарал дагь гурони гьечІелъулха !
40022015	Гьениса къватІире рахъун фарисеял данделъана ГІисал кІал таризабизе щибдай ургъун лъикІилан .
40022016	Гьез жидерго муридалги гьеродилалги ритІана ГІисахъе . Гьез абуна : — Я , МугІалим ! Нижеда лъала мун ритІухъав чи вукІин . Аллагьасул хІакъаб нух буго дур малъиги . Лъилниги мурад цІунун , гьесие хІелиги дур пикруялда рекъоларо . Чи вихьун иш гьабулеб гІамалги дур гьечІо .
40022017	Гьединлъидал , бице нижеда . Дуда кин ракІалде кколеб : Мусал Къануналда рекъон бегьулебищ къайсарасе магъало кьезе яги бегьуларебищ ?
40022018	Гьезул хІилла-макру бичІчІун , ГІисаца абуна : — ГІай , нуж ххвелал гьарулел чагІи ! Щай нужеца дир хІалал рихьулел ?
40022019	Магъалоде кьезе кколеб цо гІарац босе гьанибе дихъе . Гьез гьесухъе цо динар босун бачІуна .
40022020	ГІисаца абуна : — Лъил суратги хъвай-хъвагІайги гьалда бугеб ?
40022021	Къайсарасул бугилан абуна гьез . — Гьедин батани , къайсарасулаб къайсарасе кье , Аллагьасулаб Аллагьасе кье , — ян абуна ГІисаца гьезда .
40022022	Гьеб жавабалъ хІикмалъизарурал гьел , живго гьевги тун , нахъе ана .
40022023	Гьебго къоялъ ГІисахъе рачІана саддукеял абулел , къиямасеб къоялъ хварал тІаде рахъине рукІиналда божуларел гІадамал , ва гьез ГІисада гьикъана :
40022024	— Я , МугІалим ! Мусаца абун буго : « Лъимер-бетІерги гьечІого цо пуланав чи хвани , гьесул вацас ячине кколин жиндирго вацасул къоролай , дов хварав вацасул наслу къинчІого букІине » .
40022025	Нижер вукІана анкьго вац . ЧІужу ячун хадув хвана бищун кІудияв вац . Гьезул лъимер-бетІер лъугьун букІинчІелъул , хадусев вацас ячана гьесул йикІарай чІужу .
40022026	Гьединго ккана иш кІиабилесулги , лъабабилесулги , анкьабилесде щвезегІанги .
40022027	Ахиралда хвана гьей гІаданги .
40022028	Къиямасеб къоялъ гьев анкьавго вацасда гьоркьоса лъил чІужулъун гьей йикІине йигей ? Анкьасулго лъади йикІиндалха гьей .
40022029	Гьезие жавабалъе ГІисаца абуна : — Я ТІухьдузда бугеб лъангутІиялъ , я Аллагьасул къудраталда божунгутІиялъ къосинарун руго нуж .
40022030	Къиямасеб къоялъ чІаголъаразул я лъудби , я росал рукІине гьечІо , зобалазда ругел малаикзабазул гІадинаб гІумру букІине буго доба гьезулги .
40022031	Хварал чІаголъизе рукІиналъул хІакъалъулъ цІаличІебищ нужеца Аллагьас нужеда абураб гьадинаб калима :
40022032	« Дун вуго Ибрагьимил Аллагь , ИсхІакъил Аллагь , Якъубил Аллагь » ? Аллагь — гьев хваразул Аллагь гуро , чІагоязул Аллагь вуго .
40022033	Гьесухъ гІенеккараб халкъ гІажаиблъун хутІана ГІисал рагІабазда .
40022034	ГІисаца саддукеял руцІцІун чІезарунилан рагІидал , фарисеял данделъана .
40022035	Гьезда гьоркьоса цо динияв гІалимчияс , ГІисал хІалбихьизелъун , гьесда гьикъана :
40022036	— Я , МугІалим ! Къануналда бищунго аслияб амру щиб кколеб ? — абун .
40022037	ГІисаца гьесда абуна : — « Дурго БетІергьан Аллагь дуе вокьа дур тІолабго ракІалдалъун , дур тІолабго рухІалдалъун , дур тІолабго гІакълу-пикруялдалъун » .
40022038	Гьеб ккола бищунго аслияб ва тІоцебесеб амру .
40022039	Гьелдаго релълъараб буго кІиабилебги : « Мунго гІадин вокьа дуе дуда аскІов вугевги » .
40022040	Гьеб кІиябго амру буго тІолабго Мусал къануналъулги аварагзабазул ТІухьдузулги кьучІ .
40022041	Фарисеял гьенире данделъараб мехалда , ГІисаца гьезда гьикъана :
40022042	— МасихІил хІакъалъулъ щиб пикру нужер бугеб ? Лъил вас гьев ? Давудил василан жаваб кьуна гьез .
40022043	ГІисаца гьезда абуна : — Илагьияб РухІалъ малъун , Давудица щайха гьев жиндир БетІергьанлъун рикІкІунев вугев ? Давудица абуна :
40022044	« ТІадегІанав Аллагьас дир БетІергьанасда абуна : „ Дир кваранаб рахъалда гІодов вукІа , дица дур тушбаби дур хІатІазда цере чІезаризегІан “ » .
40022045	Гьедин Давудица жинцаго МасихІиде жиндир БетІергьанилан абулеб бугеб мехалъ , Давудил вас кин гьев кколев ?
40022046	Лъиданиги кІвечІо ГІисае жаваб кьезе , ва гьеб къоялдаса нахъе лъилниги бахІарчилъи гІечІо гьесда щибниги гьикъизе .
40023001	Гьебмехалъ халкъалдехунги жиндирго муридаздехунги ГІисаца абуна :
40023002	— Муса аварагасул михІрабалде рахун кІалъалел руго гьанже диниял гІалимзабиги фарисеялги .
40023003	Гьединлъидал гьезухъ гІенекке ва гьез абурабщинаб гьабе нужеца . Амма гьез гьабураб гьабуге . Гьез абулебги гьабулебги данде кколарелъулха .
40023004	Гьез раччи бакІлъизабулеб буго ва гьеб гІадамазул мугъзада лъолеб буго . Жидецагойин абуни гьелда биччун килищцин хъвалеб гьечІо .
40023005	Хириял рагІаби тІад хъварал чалуялги гІеблъизарун , гІабаялъул гІертелалги халалъизарун , кинабго гьез гьабулеб буго гІадамазда бихьизелъун .
40023006	Гьезие бокьула гьоболлъухъ кванил тІотІода нахъа бищунго хІурматияб бакІ кквезе ва синагогабазда жанир киназдасаго церегІан гІодор чІезе ,
40023007	базаркъотІноб халкъалъ жидеего салам кьезе ва гІадамаз жидеда мугІалимзабийилан абизе .
40023008	Амма нужедаго мугІалимзабийилан абизе биччаге нужеца . Щайин абуни , МугІалим цо вуго нужер , нуж киналго вацал руго .
40023009	Гьаб ракьалда лъиданиги эмениланги абуге , цо вуго нужер Эмен — зобалазда вугев Эмен .
40023010	Нужедаго насихІатчагІийилан абизеги биччаге , гІицІго МасихІ вуго нужер НасихІатчи .
40023011	Нужер бищунго кІудияв нужее хъулухъалъе чІа абе .
40023012	Жинцаго живго тІадегІанлъизавурав гІодовегІанлъизе вуго , гІодовегІанлъизавурав тІадегІанлъизе вуго .
40023013	Балагьги гІазабги нужее , диниял гІалимзаби ва фарисеял ! Ххвелал гьаризе бокьула нужее ! Зобалазул ПарччахІлъиялъул нуцІа рахана нужеца гІадамазда цебе : нужгоги лъугьунел гьечІо гьенире , лъугьине бокьаралги риччалел гьечІо .
40023014	Балагьги гІазабги нужее , диниял гІалимзаби ва фарисеял ! Ххвелал гьаризе бокьула нужее ! Ралъадалги ракьалги тирула нужеца , цогІаги чи диналде вуссинародайилан . Амма диналде вуссун хадув , нужеца гьев , нуж кІигогІан цІикІкІараб даражаялда , жужахІалъул агьлулъун лъугьинавула .
40023015	
40023016	Балагьги гІазабги нужее , бецал чагІи квер ккун хадур цІалел бецукал ! Нужеца абула : « Мукъадасаб Рукъалъул цІар рехсон бараб гьа бихханиги бегьулилан , амма Мукъадасаб Рокъоб бугеб меседалхІайин бараб гьа биххизе бегьуларилан » .
40023017	Бецал гІабдалзаби руго нуж . Мукъадасаб Рукъищ хирияб бугеб , яги Мукъадасаб Рукъалъ жиб хиралъизабураб меседищ ?
40023018	Нужеца цоги абула : « Къурбаналъул гьан лъолеб бакІалъул цІар рехсон гьедараб гьа бихханиги бегьулилан , амма гьениб лъураб къурбаналхІаян гьедараб гьа биххизе бегьуларилан » .
40023019	Бецукал руго нуж ! Къурбаналъул гьан лъолеб бакІищ хирияб , яги гьеб бакІалъ хиралъизабураб къурбанищ ?
40023020	ХІакъикъаталдаги къурбаналъул гьан лъолеб бакІалъул цІар рехсон гьедулаго , гьев чияс гьелдаго цадахъ гьениб лъун бугебщинабги рехсолеб бугогури .
40023021	Мукъадасаб Рукъалъул цІар рехсон гьедулаго , гьев чияс гьелдаго цадахъ гьеб рукъалъул БетІергьанасул цІарги рехсолеб бугогури .
40023022	ЗобалхІайилан гьедулаго , гьев чияс гьелдаго цадахъ зобалазда бугеб тахги тахида вугевги рехсолел ругогури .
40023023	Балагьги гІазабги нужее , диниял гІалимзаби ва фарисеял ! Ххвелал гьаризе бокьула нужее ! Нужеца садакъаде кьола сагІаналъул , анисалъул ва мучариялъул анцІил бутІа , амма Къануналъул бищунго аслиял ритІухълъиги , рахІму-хІелмуги , Аллагьасде иман лъейги нужеца рехун тун руго . Гьебги гьабизе ккола , гьабцоябги рехун тезе бегьуларо .
40023024	Бецал чагІи квер ккун хадур цІалел бецукал руго нуж ! КІкІара ургьибе ккелебилан хІинкъун , лъим цІцІула нужеца , амма варанаби къулчІулел руго .
40023025	Балагьги гІазабги нужее , диниял гІалимзаби ва фарисеял ! Ххвелал гьаризе бокьула нужее ! Нужеца суркІа-щуруналъул тІасахун рахъ бацІцІад гьабун чураниги , гьелъул жаниса рахъ цІун буго зулмуялдалъунги хъантІиялдалъунги бакІараралъул .
40023026	Ле бецав фарисеяв , цин дуца суркІа-щурун жаниса бацІцІад гьабе , гьелъул къватІисахун рахъги бацІцІалъизе .
40023027	Балагьги-гІазабги нужее , диниял гІалимзаби ва фарисеял ! Ххвелал гьаризе бокьула нужее ! ХъахІаб лажбар бахараб хобалда релълъуна нуж . КъватІисахун гьеб берцинго бихьула , амма гьелда жанибин абуни , хварасул ракьа-макъарги цогидаб хъублъиги букІуна .
40023028	ТІасан ралагьун , гІадамазда ккола нуж вализаби ратилилан , амма жаниса нуж ххвелазул ва пасалъиялъул цІун руго .
40023029	Балагьги гІазабги нужее , диниял гІалимзаби ва фарисеял ! Ххвелал гьаризе бокьула нужее ! Цересел аварагзабазул хобазда тІад мазарал гьарулел руго нужеца , вализабазул хобазда занал чІвалел руго .
40023030	Нужеца абулеб буго , дол умумузул заманаялъ ниж рукІаралани , аварагзабазул би гІодобе тІеялъулъ нижеца гІахьаллъи гьабилароанилан .
40023031	Гьелдалъун нужеца нугІлъи гьабулеб бугогури дол аварагзаби чІваразул васал нуж рукІиналъе .
40023032	Умумузул мунагьазул къолода тІаде рикьиги балеб буго нужеца .
40023033	Гьай , чІегІераб борхьил наслу ! ЖужахІалъуре рехизе бугеб хІукмуялдаса кире нуж рорчІилел ? !
40023034	Гьале дица нужехъе ритІулел руго аварагзабиги , гІакъилзабиги , гІалимзабиги . Гьезул цоял нужеца чІвазе ва хъанчида разе руго . Цогидал нужерго синагогабазда жанир цІалаца рухизе руго , цо шагьаралдаса цогидалде лъутизаризе руго .
40023035	Дуниял бижаралдаса нахъе гІодобе тІураб тІолабго бацІцІадаб бидул хІакъ нужеда тІаде ккезе буго . ВацІцІадав Гьабилидаса байбихьун , цинги Мукъадасаб Рукъалъул минаялдаги къурбан хъолеб бакІалдаги гьоркьов шагьидлъарав Барахиял вас Закарияде щвезегІан нужеца чІварал аварагзабазул би буго гьеб .
40023036	ХІакълъун абулеб буго дица нужеда : гьаб умматалде тІаде ккезе буго дозул бидул хІакъ .
40023037	Вай Иерусалим , Иерусалим ! Аварагзаби чІвалеб ва духъе ритІарал Аллагьасул илчизабазда ганчІал речІчІулеб шагьар ! Чан нухалъха дие бокьун букІараб , къурщица тІанчІи гІадин , дур гІадамал дирго кваркьиялда гъоркье рачине , амма нужее гьеб бокьичІо .
40023038	Балагьея , нужер Хирияб Рукъ чІобого хутІила .
40023039	« БетІергьанас витІун вачІунев вугесда баркат лъеги » , — ян нужеца абизегІан вихьиларо нужеда дун гьанжеялдаса хадув .
40024001	ГІиса Мукъадасаб Рокъоса къватІиве лъугьун нахъе унаго , муридал гьесда аскІоре рачІана гьаб Мукъадасаб Рукъалъул кІодолъи бихьуларищилан .
40024002	ГІисаца гьезда абуна : — Гьаб кинабго бихьулищ ? ХІакълъун абулеб буго дица нужеда : ганчІида лъураб цониги гамачІ хутІиларо гьаниб кІалагъоркье чІвачІого .
40024003	Цинги Зайтуналъул магІарда гІодов чІун ГІиса вугеб мехалъ , батІаго гьесда аскІоре рачІун , муридаз гьарана : — Гьаб дуца абулеб бугебщинаб иш кида лъугьине бугебали ва мун вачІиналъулги дуниял ахирлъиялъулги гІаламатал кин загьирлъулелали бице нижеда .
40024004	ГІисаца абуна : — Воре , цо лъицаниги къосинаризе гурин нуж !
40024005	Чанги вукІине вугелъулха жив МасихІ вугилан вачІунев чи . Чангиял гьез къосинаризеги руго .
40024006	Рагъал ккун ругилан ва ккезехъинги ругилан рагІизе буго нужеда . Воре , нуж хІинкъуге гьелдаса . Гьеб цебеккунго лъугьине ккола , ва гьеб жеги ахирзаман гуро .
40024007	Цо халкъ цоги халкъалде , цо ханлъи цоги ханлъиялде тІаде кІанцІила . БакІ-бакІалда ракъи баккила , ракь багъарила .
40024008	Гьеб кинабго ккола лъимер гьабизе хІара чІваялъул гІадинаб унтиялъул байбихьи .
40024009	Гьебмехалъ нуж рачина гІазаб-гІакъуба кьезе ва чІвазе . Дун сабаблъун тІолабго гІаламалда рихина нуж .
40024010	Гьебмехалъ гІемерисел гІадамал къосина , цоцазе хилиплъила , цоцазда рихина .
40024011	ГІемерал гьересиаварагзаби рахъина , гьез гІемерисел къосинарила .
40024012	Пасалъи цІикІкІиндал , гІемерисезул рокьи ссун ина .
40024013	Амма ахиралде щвезегІан сабру гІурав чи хвасарлъила .
40024014	Ва ПарччахІлъиялъул хІакъалъулъ гьаб Рохалил хабар тІолабго дуниялалдаго лъазабила , киналго халкъазе нугІлъун букІине . Гьебмехалъин ахир букІунеб .
40024015	Даниял аварагасда Аллагьас бицараб чІунтелалъул къабихІлъи хирияб бакІалда бихьила нужеда , — цІалулесда лъалин гьелъул магІна —
40024016	гьебмехалъ мугІрузде лъута абе Ягьудиялда ругелал .
40024017	Гьеб къоялъ тІохда вугев , рокъоса къваригІараб-тараб босизе , гъоркье рещтІунгеян абе .
40024018	Хурив вугевги жиндирго ретІел босизе нахъвуссунгеян абе .
40024019	Вай , къинал руччабазе ва каранда хахулел лъимал ругел улбузе букІинаха дол къояз кІудияб къварилъи-гІазаб !
40024020	Хасало яги шамат къоялъ лъутизе ккогегиян гьари-дугІа гьабулел рукІа нуж .
40024021	Щаян абуни , гьебмехалъ рещтІине буго дуниял бижаралдаса гьанжелъагІан букІинчІеб ва хадубккун букІине къотІиги гьечІеб кІудияб балагь .
40024022	Гьел къоял къокълъизаризе Аллагьасул къадар букІинчІебани , цониги рижи хвасарлъизе букІинчІо . Амма жинцаго тІаса рищарал гІадамазе гІоло гьел къоял къокъ гьаризе хІукму буго .
40024023	Гьебмехалъ нужеда лъицаниги абуни , МасихІ гьале гьанив вугилан , яги дова вугилан , воре , нуж гьелда божуге .
40024024	Щаян абуни , гІемер рукІине руго гьебмехалъ гьересимасихІалги гьересиаварагзабиги . Чанги кІуди-кІудиял гІаламатал ва мугІжизатал рихьизарила гьез , бажарани , тІаса рищарал муъминзабигицин къосинаризе бокьун .
40024025	Гьеб кинабго цебеккунго лъазабун толеб буго дица нужеда !
40024026	Доле МасихІ гІицІаб авлахъалда вугин абуни , гьениреги унге нуж , гьале рокъов жанив вахчун вугин гьевилан рагІани , гьелдаги божуге .
40024027	Бакъбаккудаса бакътІерхьуде щвезегІан тІолабго зоб гвангъизабулеб пири гІадин вачІина ГІадамил Лъимер .
40024028	Балкан бугеб бакІалде чудкал ракІарула .
40024029	Дол къоязул гІакъуба-къварилъиялдаса хадуб гьебсагІатго бакъул нур тІагІун ина , ва моцІрол канлъиги ссун ина . ЦІваби зодиса гІодоре гъенон рачІина , ва къвакІарал зобалги гьаргьадила .
40024030	Ва гьебмехалда зодиб лъугьина ГІадамил Лъимадул гІаламат . Ва дуниялалъул киналго халкъал гІодила , гьезда вихьила накІкІазда гьоркьосан бергьараб къудраталда ва кІодолъиялда ГІадамил Лъимер вачІунев .
40024031	Гьебмехалъ ссур пулеб гьаракь бахъина . Жинца тІаса бищараб агьлу зобалазул гьаб рагІалдаса бахъараб добцояб рагІалде щвезегІан — ункъабго рахъалдаса бакІаризе жиндирго малаикзабиги ритІила гьес .
40024032	Нужеца мисалалъе босе инжиралъул гъветІ . Гьелъул гІаркьалабазда гІекІ базе ва тІамах бижизе байбихьараб мехалъ , нужеда лъала рии тІаде щолеб бугеблъи .
40024033	Гьелдаго релълъун , гьел гІаламатал рихьараб мехалъ , нужеда лъала гьеб нуцІикІалтІе щун бугеблъи .
40024034	ХІакълъун абулеб буго дица нужеда : дуниялалда гьаб наслу букІаго лъугьине буго гьеб кинабго .
40024035	Зобалги ракьалги тІагІаниги , дир рагІаби нахъе хутІизе руго .
40024036	Амма цониги инсанасда лъаларо гьеб къо , гьеб сагІат кида тІаде щвезе бугебали . Я зобалазул малаикзабазда лъаларо , я Васасда лъаларо , гьеб лъала гІицІго Инсуда .
40024037	НухІ аварагасул заманаялда букІараб гІадин букІине буго ГІадамил Лъимер вачІараб мехалъги .
40024038	ТІупан тІелалде , кваналел-гьекъолел , лъудби рачунел , россабазе унел рукІана дол къоязда гІадамал , НухІ гамида жаниве лъугьинегІан .
40024039	ТІупан тІун , гьелъ росун инегІан , щибниги лъалеб жо букІинчІо гьезда . Гьедин букІина ГІадамил Лъимер вачІиндалги .
40024040	Гьебмехалъ хурив векьарилев вугев кІигоясул цояв вачина , цогидав хутІила .
40024041	Гьабихъ гІатІ ххенолей йигей кІиго чІужугІаданалъул цояй ячина , цогидай хутІила .
40024042	Гьединлъидал нуж рорчІуда чІа , нужеда лъаларелъул нужер ТІадегІанав кида вачІиневали .
40024043	Рукъалъул бетІергьанасда лъалеб бугони цІогьор вачІунеб заман , рорчІи ккун , гьес цІогьор жаниве лъугьине виччаларевлъи лъала нужеда .
40024044	Гьединлъидал нужги хІадурго рукІа , ракІалдаго гьечІеб заманаялъ вачІине вугелъул нужехъе ГІадамил Лъимер .
40024045	Жиндир рагьтІателазе бетІерлъи гьабеян ва гьезие ригь-ригьалда квен-тІехги чІезабеян тарав рагьтІател ,
40024046	гьесул бетІергьан тІадвуссун вачІараб мехалда ритІухъго ва цІодорго хІалтІулев вукІин гьесда лъани , — гьардарав гурищ гьединав рагьтІател .
40024047	ХІакълъун абулеб буго дица нужеда : бетІергьанас гьединав рагьтІателасда божун тела жиндир тІолабго магІишат .
40024048	Амма гьедин тарав квешав рагьтІател , жиндирго бетІергьан тІадвуссун вачІине гІезегІан заман бугин ракІалдеги ккун ,
40024049	живго гІадал рагьтІателал рухизе-кьабизе лъугьани ва гьекъолдухъабигун кваналев-гьекъолев чІани , щиб ккелеб ?
40024050	Гьесда ракІалдаго гьечІеб къоялъ ва вачІиниланго ккечІеб сагІаталъ тІаде рехун вачІина гьесул бетІергьан .
40024051	КІихІи хъвалхьина гьес гьев рагьтІател . Ххвелал гьарулесул можоро бахъараб гІадин ккела гьесул иш . ГІодилел ва цаби къерщезарулел хутІила гьединал гІадамал .
40025001	Гьебмехалъ Зобалазул ПарччахІлъи релълъине буго бахІарасда дандчІвазе сардилъ нахул чирахъалгун бахІаралъул бакІалде арай анцІго ясалда .
40025002	Гьезул щугояй тохай йикІун йиго , щугояй цІодорай йикІун йиго .
40025003	Тохал ясаз чирахъал росун руго , чирахъазухъе тІезе нах цадахъ босун гьечІо .
40025004	ЦІодоразин абуни , пурччби цІун нахги босун буго чирахъазда цадахъ .
40025005	БахІарав кватІун вуго , гьесда дандчІвазе арал киналго ясалги гъапуллъун ккун руго , цинги кьижун ккун руго гьел .
40025006	Сордо бащалъараб мехалъ , цо ахІи бахъун буго , гьале бахІарав вачІунев вугин , гьесда дандчІвазе рахъаян .
40025007	Гьебмехалъ , тІаде рахъун , киналго ясал чирахъал рекъе-решезаризе лъугьун руго .
40025008	Тохал ясаз цІодоразда абун буго жидер чирахъазухъе тІезе нах кьейин , гьел свинехъин ругилан .
40025009	ЦІодорал ясаз гьезда абун буго , кІиязего хвараб гьабичІого , нужерго чирахъазе нах босизе нуж тукаде ун лъикІилан .
40025010	Нахуда хадур гьел араб мехалъ , бахІарав вачІун вуго . ХІадурго чІун ратаралги цадахъ рачун , бахІарав бертадул рокъове лъугьун вуго . Нахъасан нуцІаги рахан буго .
40025011	Цинги рачІун руго дол ясал . — Я , бетІерчІахъад ! Я , бетІерчІахъад ! НуцІа ричІе нижее , — ян ахІдезе лъугьун руго гьел .
40025012	— ХІакълъун абулеб буго дица нужеда : дида лъалел чагІи гуро нуж ! — абун жаваб кьун буго бахІарас .
40025013	Гьединлъидал , рорчІуда чІа нуж : я къо , я сагІат лъаларелъул нужеда .
40025014	Цоги гьеб релълъинабизе бегьула сапаралъ иналде , ахІун рагьтІателалгун , гьезухъе цІунизе жиндирго боцІи-рикъзи кьурав цо пуланав чиясда .
40025015	Цоясухъе гьес кьун буго щуазарго месед , цогиясухъе — кІиазарго месед , лъабабилесухъе — азарго месед , — щивасухъе гьесул бажари-гьунаралда рекъон . Цинги сапаралъ ун вуго .
40025016	Щуазарго месед щварас , гьебсагІат инеги ун , гьелдасан щуазаргоги месед хайирлъизабун буго .
40025017	КІиазарго щварас гьединго кІиазаргоги месед хайирлъизабун буго .
40025018	Азарго месед щварас , инеги ун , бухъун гвендгун , ракьулъ бахчун буго жиндирго бетІергьанасул месед .
40025019	Гьелдаса гІемераб заман индал , тІадвуссун вачІун , гьезул бетІергьанас рагьтІателал ахІун руго доб меседалъул хІисаб-суал гьабизе .
40025020	Щуазарго месед жиндихъе кьун букІарав рагьтІателас , вачІун гьесда абун буго : « Гьале , бетІерчІахъад , дуца дихъе кьун букІараб щуазарго месед , гьале гьелдасан хайирлъараб щуазарго меседги » .
40025021	Гьесул бетІергьанас абун буго гьебмехалъ : « ХІалчІахъаги дур , дир лъикІав ва ритІухъав рагьтІател , гьитІинаб божилъиялъе дуца дида цебе ритІухълъи бихьизабидал , кІудиябги божун тела дуда . Дурго бетІергьанасулгун рохел гІахьал гьабе » .
40025022	КІиазарго месед жиндихъе кьун букІарав дов рагьтІателас вачІун гьесда абун буго : « Гьале , бетІерчІахъад , дуца дихъе кьун букІараб кІиазарго месед , гьале гьелдасан хайирлъараб кІиазарго меседги » .
40025023	Гьесул бетІергьанас абун буго гьебмехалъ : « ХІалчІахъаги дур , дир лъикІав ва ритІухъав рагьтІател , гьитІинаб божилъиялъе дуца дида цебе ритІухълъи бихьизабидал , кІудиябги божун тела дуда . Дурго бетІергьанасулгун рохел гІахьал гьабе » .
40025024	Азарго месед жиндихъе кьун букІарав рагьтІателас вачІун гьесда абун буго : « Я , бетІерчІахъад ! Дида лъалаан мун дуцаго бекьичІеб лъилъулев , дуцаго кІутІичІеб бищулев , согІав чи вукІин .
40025025	Дукьа хІинкъун , дица доб азарабго месед ракьулъ бахчун тун букІана . Гьале нахъе босе дурго гьаб » .
40025026	« Гьай , квешав ва кІвахІалав рагьтІател ! — ан абун буго гьесул бетІергьанас . — Дуда лъалеб букІун буго дицаго бекьичІеб лъилъулев , дицаго кІутІичІеб бищулев чи дун вукІин .
40025027	Гьединлъидал дуца гьаб дир месед базаргабазухъе къарзалъ кьезе кколаан . Жакъа тІадвуссун вачІараб мехалъ , хайиргун цадахъ нахъе щвелаангури гьеб дихъе » .
40025028	Цинги абун буго , гьасухъаги босун , гъоб азарабго месед дов анцІазарго месед бугесухъе кьейилан .
40025029	« Кодолъи бугевщинасе , гІунги тІокІлъиледухъ , тІадеги кьезе буго , кодолъи гьечІесухъа бугебги бахъизе буго .
40025030	Гьев пайда гьечІев рагьтІател дове бецІаб къотІнове рехе . ГІодилел ва цаби къерщезарулел рукІина дора гІадамал » .
40025031	Киналго малаикзабигун цадахъ жиндирго хІалкІолъигун ГІадамил Лъимер вачІараб мехалъ , къудраталъул тахида гІодов чІела гьев .
40025032	Киналго халкъал данделъила гьесда цере гьебмехалъ , ва вехьас чахъабиги цІцІаниги ратІа гьарулел гІадин , цоцаздаса ратІа гьарила .
40025033	Чахъаби гьес жиндирго кваранаб рахъалда чІезарила , цІцІани квегІаб рахъалда чІезарила .
40025034	Гьебмехалъ ПарччахІас кваранаб рахъалда ругезда абила : « Ле , дир Инсул баркат лъурал гІадамал , дуниял бижаралдаса нахъего нужее къачІан букІараб ПарччахІлъи босизе рачІа .
40025035	Щайин абуни , дун вакъун хутІидал — нужеца кваназавуна , къечон хутІидал — гьекъезавуна , сапаралда вукІун , къотІнов хутІидал — рокъове вачун , гьоболлъи гьабуна .
40025036	ТолохІочон хутІидал — нужеца дие ретІел кьуна ; дун унтараб мехалъ — нуж диде раккизе рачІана ; дун туснахъалъуве ккедал — нуж дихъе хьвадана » .
40025037	Гьел муъминзабаз абила : « Я , БетІерчІахъад ! Вакъун ватун — кида нижеца мун кваназавурав ? Къечон ватун — кида гьекъезавурав ?
40025038	КъотІнов ватун — кида нижеца мун рокъове вачарав ? ТолохІочон ватун — кида нижеца дуе ретІел кьураб ?
40025039	Унтун яги туснахъалъув ватун — кида ниж духъе рачІарал ? »
40025040	ПарччахІас , гьезие жаваб кьун , абила : « ХІакълъун абулеб буго дица нужеда : дир бищунго гІисинал вацазул цоясениги нужеца гьабурабщинаб , гьеб буго дие гьабураб лъикІлъи » .
40025041	КвегІаб рахъалда ругезда абила гьес гьебмехалъ : « Дида аскІоса нахъе а , нагІана кьураб агьлу ! Илбисалъеги гьелъул рахъ ккурал малаикзабазеги къачІан бугеб абадияб цІадулъе а .
40025042	Дун вакъун хутІидал — кваназавичІо нужеца , къечон хутІидал — гьекъезавичІо .
40025043	Сапаралда вукІун дун къотІнов хутІидал — рокъове вачун , гьоболлъи гьабичІо нужеца , дун гІицІтолохІоч хутІидал — ретІине ретІел кьечІо , дун унтараб мехалъ ва туснахъалде ккедал — дихъе рачІинчІо нуж » .
40025044	Гьебмехалъ дозги гьесда абила : « Я , БетІерчІахъад ! Вакъун хутІун — кида мун нижеда ватарав ? Къечон хутІун — кида ватарав ? КъотІнов хутІун , яги гІицІтолохІоч хутІун , яги унтун , яги туснахъалде ккун — кида мун нижеда ватарав ? Кида нижеца дуе хъулухъ гьабичІеб ? »
40025045	Гьес жаваб кьела : « ХІакълъун абулеб буго дица нужеда : бищунго гІисиназул цоясениги гьабичІебщинаб , гьеб буго нужеца дие гьабичІого тараб лъикІлъи » .
40025046	Гьединазе букІина абадияб тамихІ , ритІухълъаразе букІина абадияб гІумру !
40026001	Гьеб хабар бицун лъугІараб мехалъ , жиндирго муридазда ГІисаца абуна :
40026002	— Нужеда лъалаха кІиго къоялдасан Пасхаялъул байрам букІине бугеблъи . Гьеб къоялъ ГІадамил Лъимадуе хилиплъизе руго ва гьев хъанчида вазе вуго .
40026003	Кайафа абун жинда цІар бугев бищунго кІудияв кашишасул кІалгІаялъуре данделъун рукІана гьебмехалъ чІахІиял кашишзабиги халкъалъул чІухІби-хІакимзабиги .
40026004	Гьез хІукму гьабуна , хІилла-рекІкІалдалъун кквезеги ккун , ГІиса чІвазавизе кколилан .
40026005	Амма байрамалъул къоялъ бегьиларин , халкъалъул дандечІей багъаризе бегьулилан абулеб букІана гьез .
40026006	Барасалъ унтарав Симон абулев чиясул бакІалда Бетаниялда кваназе гІодов чІун ГІиса вугеб мехалъ ,
40026007	цІакъ къиматаб ва бацІцІадаб махІгьуинаб нахул цІураб щагІил сурахІиги босун ячІарай цо пуланай чІужугІаданалъ , гьеб гьесул ботІроде чІехьола .
40026008	Гьеб бихьараб мехалъ , ГІисал муридазул ццин бахъана : — Щай гьабгощинаб нах гІадада хвезабулеб ?
40026009	Гьеб нахги хирияб багьаялде бичун , гьелъухъ щвараб гІарац мискинзабазе садакъаде кьезе бегьилаан .
40026010	Гьезул пикру бичІчІун , ГІисаца гьезда абуна : — Щай нужеца гьей къварид гьаюлей ? Дие лъикІлъи гьабулейлъидал гьей йигей .
40026011	Мискинзаби кидаго ратила нужеда аскІор . Дунин абуни , кидаго гуро нужгун вукІунев .
40026012	Дир черхалда тІаде махІгьуинаб нахги тІун , гьей чІужугІаданалъ хабалъейин дун къачІалев вугев .
40026013	ХІакълъун абулеб буго дица нужеда : тІолабго дуниялалда гьеб Рохалил хабар лъазабунщинаб бакІалда бицен букІине буго , гьай гІаданги ва гьалъ дие гьабураб лъикІлъиги ракІалде щвезабун .
40026014	Гьебмехалъ анцІила кІиявго чапарасда гьоркьов вукІарав Ягьуда Искариот абулев чияс , чІахІиял кашишзабазухъе ун , гьезда гьикъана :
40026015	— ГІиса дица нужер кверде кьуни , щиб нужеца дие кьелеб ? — ан . Лъеберго гІарцул гъурущ кьезе къотІи гьабуна гьез Ягьудае .
40026016	Гьелдаса нахъе Ягьудаца балагьулеб букІана ГІиса гьезул кверде кьезе санагІалъи бугеб бакІги заманги .
40026017	РеччичІел Панкъазул Байрамалъул тІоцебесеб къоялъ , ГІисахъе рачІун , муридаз гьикъана : — Пасхаялъул квен киб кваназе дуе бокьилеб ? Нижеца хІадур гьабила гьеб .
40026018	ГІисаца абуна : — Шагьаралда вугев цо пуланав чиясухъе ун , гьесда абе нужеца , жиндир болжалги гІагарлъун бугелъул , Пасхаялъул байрам жиндирго муридазда цадахъ дур бакІалда тІобитІилин абизе ритІанин ниж нижер МугІалимасилан .
40026019	ГІисаца абурабги тІубазабун , гьез пасхаялъул квенги хІадур гьабуна .
40026020	Дуниял рукІкІараб мехалъ вачІун , анцІила кІиявго муридасда цадахъ кваназе гІодов чІана ГІиса .
40026021	Кваналел рукІаго , гьес абуна : — ХІакълъун абулеб буго дица нужеда : нужер цояв дие хилиплъила .
40026022	Кутакалда пашманлъана гьел . Цин-циял рахъун цІехана : — Я , БетІерчІахъад ! Дун гуро гурищ ? — абун .
40026023	ГІисаца гьезда абула : — Дида цадахъ гьаб гъадринибе квер бегьулев вугев чи хилиплъизе вуго дие .
40026024	ГІадамил Лъимадул иш ккезе буго ТІухьдузда хъван бугеб куцалда . Амма квешаб балагь рещтІине бугебха ГІадамил Лъимер тушбабазул кверде кьурав чиясде . Дуниялалда вижичІевани лъикІан гьесие .
40026025	Гьесие хилиплъарав Ягьудаца гьикъана гьебмехалъ : — Дун гуро гурищ , Рабби ? — ян . ГІисаца гьесда абуна : — Дуца абулеб бугоха гьедин .
40026026	Гьедин кваналел рукІаго , ГІисаца , цо чедги кодобе босун , тІаде дугІаги гьабун , бек-бекун муридазухъе кьолаго , абуна : — Босе , кванай . Гьаб буго дир черх .
40026027	Цинги , чогърол цІураб щурунги кодобе босун , Аллагьасе реццги гьабун , гьезухъе кьолаго , ГІисаца абуна : — Кинацаго гьекъе гьаб щурумалъуса .
40026028	Гьаб буго киназулго мунагьал чуризе гІоло тІолеб дир би — ЦІияб КъотІи щулалъиялъе тІолеб би .
40026029	Дица нужеда абулеб буго : дир Инсул ПарччахІлъиялда цІияб чагъир нужеда цадахъ гьекъолеб къо тІаде гІунтІизегІан , дица гьаб цІолбол цІураб жа тІокІаб гьекъезе гьечІо .
40026030	Цинги гьез туркаби ахІана , гьениса рахъун ун , Зайтуналъул магІарде рахана .
40026031	Гьебмехалъ ГІисаца гьезда абула : — Дида аскІоб яхІ рехараб жо гьабизе буго къаси нужеца кинацаго . ТІехьалда хъван бугелъул : « Дица вехь чІвала , гІиял рехъенги рахъ-рахъалде тІурун ина » .
40026032	Хун тун хадув чІаголъараб мехалъ нужедаса цеве щвела дун Галилеялде .
40026033	Пётрица гьесда абуна : — Киназго яхІ реханиги , дица киданиги яхІ рехиларо .
40026034	ГІисаца гьесда абуна : — ХІакълъун абулеб буго дица дуда : гьанже радакье хІелеко бахъиналде лъабцІул инкар гьабизе буго дуца дидаса .
40026035	Пётрица гьесда абуна : — Дуда цадахъ хвезе кканиги , дица дудаса инкар гьабизе гьечІо , — ян . Гьедин абулеб букІана киналго цогидал муридазги .
40026036	Цинги ГІиса гьезда цадахъ Гетсемания абулеб бакІалде уна . Гьес муридазда абула : — Нуж гьанир гІодор чІун рукІа , дове ун , Аллагьасе гьари-дугІа гьабун дун вачІинегІан .
40026037	Пётрги Зебедайил кІиявго васги рачана ГІисаца жиндаго цадахъ , ва гьев ккана къваридаб ва пашманаб ургъалилъе . Гьебмехалъ ГІисаца гьезда абула :
40026038	— Хвалил гІазаб буго дир рекІее . Нуж гьанир дида цадахъ рукІа ва рорчІуда чІа .
40026039	Цинги , дагьав довегІанги ун , кІалагъоркьеги речІчІун , гьари-дугІаялда абулеб букІана гьес : — Я , дир Эмен ! Бегьулеб батани , гьеб хвалил лълъар гьекъезабуге дида . Амма дие бокьухъе гуреб , дуего бокьухъе букІине биччанте .
40026040	ТІадвуссун вачІиналде , муридал кьижун ратана . Гьес Пётрида абуна : — Цо сагІаталъ дида цадахъ кьижичІого чІезе кІолеб букІинчІебищ нужеда ?
40026041	Воре , нуж рорчІуда чІа ! Гьари-дугІаялде русса , нужго къосинарунгутІизе . Инсанасул рухІ — лебалаб , черх — загІипаб .
40026042	Нахъеги довегІанги ун , гьари-дугІа гьабуна : — Я , дир Эмен ! Гьеб хвалил лълъар дица гьекъечІого гІолареб батани , дуе бокьухъе букІине биччанте .
40026043	Гьанжеги тІадвуссун щведал , ГІисада гьел ратула , беразул тІелхал бакІлъун , кьижун ккун .
40026044	Гьелги жалго тун , нахъеги довегІанги ун , лъабабизеги гьари-дугІаялда долго рагІаби абизе лъугьана ГІиса .
40026045	Цинги тІадвуссун вачІун , гьес муридазда абуна : — Нуж жеги рахІаталда кьижунищ ругел ? Гьале тІаде гІунтІана доб ГІадамил Лъимер мунапикъзабазул кверде кьолеб сагІат .
40026046	Гьа , рахъа , доле хиянатчи тІаде щолев вугин .
40026047	ГІисаца гьедин абулаго , гьале тІаде щвана Ягьуда — дол анцІила кІигояздасан цояв . Гьесда цадахъ хвалчабигун , тІилалгун тІаде бачІунеб букІана чІахІиял кашишзабазги чІухІби-хІакимзабазги битІараб гІемераб халкъ .
40026048	Хиянатчияс гьезда лъазабун букІана : « Дица убач гьабурав чи ГІиса вукІина . Цинги ккве нужеца гьев » .
40026049	Ягьуда битІун ГІисада аскІове уна . — Ассаламу гІалайкум , Рабби ! — янги абун , ГІисада убач гьабула .
40026050	ГІисаца гьесда абула : — Дурго мурад тІубазабе , гьудул , гьанже . ГьебсагІат тІадречІчІун гІадамаз ГІиса къан ккола .
40026051	Гьебмехалъ ГІисал цо муридас лъалиниса бахъун хьвагІараб хвалчаца цо чиясул ( гьев вукІана бищунго кІудияв кашишасул рагьтІател ) гІин къотІун рехула .
40026052	ГІисаца гьев муридасда абуна : — Хвалчен лъалиниб лъе ! Хвалчен бахъарав хвалчадалъун хвезе вуго .
40026053	Дие кумекалъе гьабсагІат малаикзабазул анцІила кІигоялдаса цІикІкІун бо битІеян дирго Инсуда гьаризе дида кІоларебиланищ дуда ракІалде кколеб ?
40026054	ТІухьдузда хъвавухъе лъугьинарогури гьебмехалъ .
40026055	ГьебсагІаталъ ГІисаца гьел гІадамаздехун вуссун абуна : — Хвалчабигун , тІилалгун хъачагъасде гІадин кІанцІанагури нуж дун кквезе . Щибаб къоялъ халкъалъе вагІза-насихІат гьабулев Мукъадасаб Рокъов гІодов чІун вукІунаангури дун , гьениб нужеца диде квер борхичІо .
40026056	Амма гьаб кинабго лъугьунеб буго аварагзабазул ТІухьдузда хъвараб ритІухълъизелъун . Гьебмехалъ киналго муридал , вукІаралъув гьевги тун , лъутун уна .
40026057	Гьез ГІиса вачана Кайафа абулев бищунго кІудияв кашишасул бакІалде . Гьенир данделъун рукІана диниял гІалимзаби ва чІухІби-хІакимзаби .
40026058	Пётрги вукІана нахъа-нахъа чІун вачІунев , ва гьездаго хадув цун , бищунго кІудияв кашишасул азбаралъухъе щвана гьев . Жаниве лъугьун , гІодов чІана .
40026059	Гьебмехалъ чІахІиял кашишзабазги тІолабго тІадегІанаб судалъги балагьулеб букІана ГІиса чІвазе къотІиялъе гІураб гІайиб гьесде гІунтІизабизе гьересинугІлъи .
40026060	Амма гьеб гьезухъе щолеб букІинчІо , гьересинугІлъиялъе гІезегІанго гІадамал гьенире рачІунел рукІаниги . Амма ахиралда кІиго чи вачІун ,
40026061	гьез бицана , гьас абулеб букІанин Аллагьасул Мукъадасаб Рукъ щущазабизе ва лъабго къоялде цІидасан гьеб базе кІолин жиндаян .
40026062	Гьебмехалъ , тІаде вахъун , бищунго кІудияв кашишас ГІисада гьикъана : — Дуда данде нугІлъи гьабун гьаз бицунеб бугеб жоялъе жаваб кьезе рагІигойищ дур гьечІеб ?
40026063	ГІиса вуцІцІун чІун вукІана . Бищунго кІудияв кашишас гьесда абуна : — ХІакъав Аллагьасул цІар бахъун гьарулеб буго дица дуда : Аллагьасул Вас МасихІ мун ватани , вугилан абе нижеда .
40026064	ГІисаца гьесда абуна : — Дуцаго абулеб бугоха гьедин , амма дица нужеда абулеб буго : гьанжеялдаса хадув ГІадамил Лъимер нужеда вихьила Къудратав Аллагьасул кваранаб рахъалда гІодов чІун ва зобалазул накІкІул парчабазда тІад вачІунев .
40026065	Гьебмехалъ бищунго кІудияв кашиш , жиндаго тІад букІараб ретІелги тІутІун балаго , ахІдезе лъугьана : — Гьас гІасиял-пасикъал жал рицунел руго . ТІокІалги сундуе нилъее нугІзал къваригІарал ? Гьале гьабсагІат рагІанагури гьасул гІасиял-пасикъал рагІаби . Щиб пикру нужер бугеб ?
40026066	Киназго абуна гьев чІвазе къотІизе кколилан .
40026067	Цинги гьел ГІисал бадире тударизе , гьев вухизе лъугьана .
40026068	— Мун авараг ватани , лъица кьабурабали бице , МасихІ ! — анги абун , гьесул кІаркьен чІвалаан .
40026069	Азбаралъув гІодов чІун вукІарав Пётрида аскІое ячІун , цо гъаравашалъ абуна : — Мунги вукІанагури Галилеялдаса ГІисада цадахъ .
40026070	Киназдаго цебе нагІадала ккун , Пётрица абуна дуца бицунеб жо щибилан .
40026071	Пётр кавудухъехун унаго , гьений йикІарай цоги гъаравашалда вихьана гьев . Гьенир аскІор ругезда гьелъги абуна гьав чи Назареталдаса ГІисада цадахъ вукІанилан .
40026072	Гьев чи жинда лъаларилан гьедун нагІадала ккуна Пётрица гьанжеги .
40026073	ГІемер мехго балелде гьенир рукІарал гІадамаз , аскІоре рачІун , Пётрида абуна : « Гьайгьай , мунги дозул чи вуго . МацІалъухъ балагьун лъалеб буго мун ватІа вахъизе » .
40026074	Гьебмехалъ Аллагьасул цІар бахъун гьедаризе лъугьана гьев чи жинда лъаларилан . ГьебсагІат рагІана гІегІедулеб хІелкил гьаракь .
40026075	Пётрида ракІалде щвана радакье хІелеко бахъиналде , лъабцІулго инкар гьабилин дуца дидасайилан ГІисаца жиндаго абун рукІарал рагІаби . КъватІиве ун гІек-гІекиялда гІодана Пётр .
40027001	Дуниял рогьарабго , чІахІиял кашишзабазги халкъалъул чІухІби-хІакимзабазги — киназго ГІисада дандечІараб хІукму гьабуна гьев чІвазе къотІизе .
40027002	Вухь-вухьун вачун ГІиса кьуна Пилат сардарасухъе .
40027003	ГІисае хилиплъарав Ягьудаца , гьев чІвазе хІукму гьабун букІин лъайдал , жинцаго гьабуралдаса ракІ бухІун , доб лъеберабго гІарцул гъурущ чІахІиял кашишзабазухъеги чІухІби-хІакимзабазухъеги нахъе кьуна .
40027004	Гьес абуна : « ГІайибго гьечІеб бидул хІакъги мунагьги ккана диде » . Гьез абуна : « Нижеца щиб гьабеянха мун вугев ? Дур иш буго гьеб » .
40027005	Мукъадасаб Рокъобе рехун гьеб гІарацги тун , Ягьуда нахъе ана ва живго жинцаго гъанкъана .
40027006	Гьеб гІарацги кодобе босун , чІахІиял кашишзабаз абуна чиясул бидухъ щвараб гІарац , Къануналда рекъон , Мукъадасаб Рукъалъе садакъаде кьезе бегьуларилан .
40027007	Цинги гьез , цоцазда дандбан , хІукму гьабуна гьеб гІарцухъ « ЩагІихъанасул хур » абулеб бакІ бичун босизе ва гьеб апарагзаби рукъизе хабалазе тезе .
40027008	Гьединлъидал гьеб бакІалда жакъа къоялделъагІанги « Бидул хур » абун цІар хутІун буго .
40027009	Гьедин ритІухълъана Иеремия аварагасул гьадинал рагІаби : « Ва гьезие щвана лъеберго гІарцул гъурущ , гьез багьа чІезабурасухъ кьураб мухь , гьединаб букІана Исраилил наслуялъул цо-цо гІадамаз гьесухъ чІезабураб багьа . Гьеб гІарцухъги щагІихъанасул хур босана гьез .
40027010	Гьедин лъазабуна дида БетІергьанас » .
40027011	Сардарасда цеве чІезавуна ГІиса . Сардарас ГІисада гьикъана : — Мунищха кколев жугьутІазул ПарччахІ ? ГІисаца жаваб кьуна : — Дуца абулеб бугоха гьедин .
40027012	Амма чІахІиял кашишзабазги чІухІби-хІакимзабазги жинде гІайиб гІунтІизабулеб мехалъ , ГІисаца жаваб кьечІо .
40027013	Гьебмехалъ Пилатица гьесда абуна : — Дуда рагІулеб гьечІищ гьаз , дуде гІайиб гІунтІизабун , гьабулеб бугеб нугІлъи ?
40027014	Цо рагІи абунцин ГІисаца жаваб кьечІелъул , сардар цІакъ гІажаиблъун-хІикмалъун хутІана .
40027015	ГІадат букІана халкъалъе бокьарав цо туснахъ сардарас байрамалъул къоялъ къватІиве виччалеб .
40027016	Гьеб заманаялда туснахъалъув вукІана Барабба абун цо цІар рагІарав такъсирчи .
40027017	Халкъ бакІарараб мехалъ Пилатица гьикъана : — Нужехъе къватІиве щив виччазе нужее бокьилеб : Бараббайищ яги МасихІилан жинда абулев ГІисайищ ?
40027018	( Пилатида лъалеб букІиндалха жахІда-хІусудалъ хІал гьабун жиндихъе кьурав чи гьев вукІин . )
40027019	ХІукму къотІизе тахида гІодов чІун Пилат вугеб мехалъ , чІужуялъ чи витІун вачІана , нолъ ГІисал рахъалъ бихьараб квешаб макьуялъ гІазаб кьолеб бугин жиндие , дуца гьев щибго гІайиб гьечІев валиясе расги гьабугейилан абизе .
40027020	Амма чІахІиял кашишзабазги чІухІби-хІакимзабазги халкъ мукІур гьабун букІана Барабба къватІиве виччаян ва ГІиса чІвазе къотІеян гьаризе .
40027021	Сардарас гьезда гьикъана : — Гьел кІиязулго кинавав къватІиве виччазе нужее бокьилеб ? — Барабба , — ян абуна гьез .
40027022	Цинги Пилатица гьезда гьикъана : — Гьедин батани , МасихІилан жинда абулев ГІисада щибха гьабилеб ? Гьел киназго абуна : — Хъанчида вазе ккола гьев !
40027023	Пилатица гьебмехалъ абуна : — Гьас гьабураб квешлъигІаги щиб ? Амма гІадамал тІадеги цІакъ ахІдезе лъугьана : — Хъанчида вазе ккола гьев !
40027024	Гьабизе кІолеб жо гьечІеблъи бихьун , хІатта гъалмагъир ккезехъин букІин бичІчІун , Пилатица , лъимги бачІинабун , кверал чурана , гьел гІадамазда бихьуледухъ . Цинги гьес абуна : — Щибго гІайиб гьечІев гьав чиясул бидул хІакъ дида тІад гьечІо . Гьаб иш нужер буго .
40027025	Кинабго халкъалъ жаваб кьуна : — Гьесул бидул хІакъ нижедаги нижер лъималаздаги тІад буго .
40027026	Гьебмехалъ Пилатица Барабба гьезухъе виччана . ГІиса цІалаца вухеян ва хъанчида ваян амру гьабуна .
40027027	Цинги сардарасул рагъухъабаз ГІиса вачана претория абулеб кІалгІаялъул азбаралъуве . Рагъухъабазул тІубараб полк бахъинабун букІана гьенибе .
40027028	ТІаса ретІелги бахъун , бецІбагІараб ххамил гІаба ххола ГІисада тІад .
40027029	Зазил хьухьун гьабураб тажги лъола гьесул ботІрода , кваранаб квералъухъе гІансаги кьола . Цинги , гІад-хочІие гьавун , гьесда цере накабазда чІола : « ЖугьутІазул парччахІ чІахъаги ! » — ян ахІулаго .
40027030	Гьел ГІисаде тударула , гІонсоца бетІер бухула .
40027031	ХІалхьезегІан инжит-хІакъирги гьавун , доб гІабаги тІаса бахъун , жиндирго ретІел ретІуна гьесда тІад . Ва хъанчида вазе вачун уна .
40027032	Гьев вачун унаго , хуриса вачІунев вукІарав Киренеялдаса цо Симон абулев чи данде ккана . Гьесда баччизабуна гьез ГІисае гьабураб хъанч .
40027033	Гьел щвана Голгота абулеб бакІалде . Гьелъул магІна ккола « Гвангвара гохІ » .
40027034	КьогІлъизабураб чагъир кьуна гьесие гьекъезе . Цо кІалдибеги босун , ГІисаца инкар гьабуна гьелдаса .
40027035	Гьевги хъанчида ван , можоро тІамун гьесул ретІел жидедаго гьоркьоб бикьана рагъухъабаз .
40027036	Хъаравуллъи гьабун гьенирго чІана гьел .
40027037	« ЖугьутІазул парччахІ ГІиса » , — абун , гьесде гІунтІизабураб гІайиб тІад хъвараб хъарщиги чІвана гьесул бетІералда тІадехун .
40027038	КІиго хъачагъги вукІана гьесда цадахъ хъанчида ван : цояв кваранаб рахъалда , цояв квегІаб рахъалда .
40027039	Цересан унел гІадамаз , гьев хІакъир гьавун абулеб букІана : — Ле , щущазабун Мукъадасаб Рукъгун , лъабго къоялде гьеб цІидасан балев багьадур , мунго хвасар гьаве !
40027040	Мун Аллагьасул Вас ватани , хъанчидаса гІодове рещтІа !
40027041	Гьединго чІахІиял кашишзабиги , диниял гІалимзабиги ва чІухІби-хІакимзабиги , гьев хІакъир гьавун гаргадулел рукІана :
40027042	— Цогидал хвасар гьарилилан вукІанин , живго хвасар гьавун бажаруларев чи . Исраилил умматалъул парччахІила жив ! РещтІа абе гьанже хъанчидаса гъоркье , гьебмехалъ божила нилъ гьесда .
40027043	Аллагьасе живго аманат гьавун вукІанин , Аллагь гьасдаса рази ватани , гьанже гьес хвасар гьавеян абе . Аллагьасул Вас вугилан гурищ гаргадилев вукІарав ?
40027044	Гьесда цадахъ хъанчида рарал хъачагъалги рукІана гьединго ГІисаде хьанделел .
40027045	Къалъул гІужалда тІолабго ракь бецІлъана . Гьеб бецІлъи тІаса инчІо сагІат лъабго тІубазегІан .
40027046	СагІат лъабго тІубалеб мехалъ , цо гучаб гьаракь гьабун , ахІана ГІисаца : — Эли , Эли ! Лема шевактани ! — абун . ( Гьелъул магІна букІана : « Дир Аллагь ! Дир Аллагь ! Щай дуца дун рехун тарав ? » )
40027047	Гьенир рукІарал цо-цояз , гьеб рагІараб мехалъ абулеб букІана Иляс аварагасде ахІи балеб бугин гьесилан .
40027048	Гьебмехалъ векерун ун гьезул цояс , цІекІаб чагъиралдаги ччун , чІорто босун бачІана ва , гІорол тІогьибги бухьун , бегьана гьесухъе .
40027049	Цо-цояз абулеб букІана : « ЧІа , гьанже бихьилин гьев хвасар гьавизе Иляс авараг вачІунищали » .
40027050	Цоги нухалъ гучаб гьаракьги гьабун , хвана ГІиса .
40027051	Гьале Мукъадасаб Рокъоб хирияб бакІалда бигъун букІараб пардав тІарадаса ахаде щвезегІан кІихІи бихъун ана , ракь багъарана , кьураби риххун ана ,
40027052	хабал кьватІун ана , хваралъуса чІаголъун , гьениса къватІире лъугьун рачІана церего хварал гІемерал вализаби .
40027053	ГІиса хваралъуса вахъараб мехалъ , гьесда цадахъ Мукъадасаб шагьаралде рачІана гьелги , ва гьенир гІезегІан чагІазда рихьана гьел .
40027054	Ракь багъариги цогидал хІикматал ишалги рихьараб мехалъ , аскаралъул нусилбетІерги ГІиса цІунун гьесда цадахъ рукІарал рагъухъабиги цІакъ хІинкъана . Гьез абуна : — ХІакъикъаталдаги гьав чи Аллагьасул Вас вукІун вуго .
40027055	Галилеялдаса рахъарал гьесда цадахъ рачІун , ГІисае хъулухъалъе чІарал гІемерал руччабиги рукІана гьенир , нахъегІан чІун ралагьун . Гьезда гьоркьор рукІана :
40027056	Магдалаялдаса Марямги , Якъубил ва Юсупил эбел Марямги , Зебедайил васазул эбелги .
40027057	МаркІачІубер рукІкІараб мехалъ , гьениве вачІана Ариматея шагьаралдаса Юсуп абулев цо бечедав чи . ГІисал мурид вукІана гьевги .
40027058	Пилатихъе ун гьес гьарана ГІисал жаназа букъизе кьеян . Пилатица изну кьуна .
40027059	Юсупица ГІисал жаназа нахъе босула , бацІцІадаб хІебтил мусруги бан ,
40027060	гьеб букъула кьурулъ бикІун жиндиего хІадурун букІараб хабалазул нохъода цІияб хабалъ . Нохъодул кІалтІе цо кІудияб гамачІги гиризабун тун , гьев нахъе ана .
40027061	ГІиса хабалъ лъолеб мехалъ , дандритІухъе гІодорчІун рукІана Магдалаялдаса Марямги ва дойцояй Марямги .
40027062	Гьеб букІана рузман къо . Нахъисеб къоялъ данделъун чІахІиял кашишзабиги фарисеялги Пилатихъе ана ва гьез абуна :
40027063	— Я , бетІерчІахъад ! Нижеда ракІалде щвана гьанже : чІаго вугеб мехалъ гьадав гьерсихъанас абулаан хун лъабго къоялдасан хваралъуса вахъине вугилан .
40027064	Гьединлъидал лъабго къо инегІан досул хоб цІунизе хъаравулзаби тІаме . Досул муридаз , бикъун гьеб жаназагун , гІадамазда абизе бегьула ГІиса чІаголъун вугилан . Досулалдасаги кІудияб гьереси букІина гьеб .
40027065	Пилатица гьезда абуна : — Гьаниса рачун хъаравулзабигун , нужеего бокьухъе цІуне гьеб хоб .
40027066	Инеги ун , гьез хоб цІунизе тадбир гьабуна : ганчІида мугьру чІвана ва гьенир хъаравулзаби тана .
40028001	Шамат къо индал , анкьил тІоцебесеб къоялъул рогьалилъ , ГІисал хабаде рахине рачІана Магдалаялдаса Марямги ва дойцояй Марямги .
40028002	Зобалаздасан гьениве рещтІун вуго Бичасул малаик . Хабал картІида цун лъун букІараб гамачІги нахъе босун , гьелда тІад гьев гІодов чІедал , кутакалда ракь багъарана .
40028003	Пириялъул гІадаб сурат букІана гьев малаикасул , гІазухъахІаб ретІелги букІана гьесда тІад .
40028004	Гьесукьа хІинкъун хъаравулзаби сородана ва хварал чагІи гІадин лъугьана .
40028005	Гьел руччабазда малаикас абуна : — Нуж хІинкъуге ! Хъанчида ван хвезавурав ГІиса нужеца валагьулев вукІин лъала дида .
40028006	Гьев гьанив гьечІо . Гьес абухъе , хваралъуса вахъана ГІиса . Гьанире рачІа гьев вукъун вукІараб бакІалде ралагьизе .
40028007	ГьабсагІат ун нужеца ГІисал муридазда абе , гьев хваралъуса вахъун вугин , нужедаса цеве Галилеялде щвезе вугин ва гьенив вихьилин нужеда гьев . Гьале гьадин абулеб буго дица .
40028008	Гьеб хобалдаса рикІкІалъизе гІедегІана гьел , ва хІинкъиялъги рохиялъги куркьбал гъурал руччаби рекерун ана муридазда гьеб хабар лъазабизе .
40028009	Гьале , рорчІамиянги абун , гьезда данде вачІана ГІиса . АскІоре ун , гьел руччаби , ГІисае сужда гьабун , гьесул хІатІазда хурхана .
40028010	ГІисаца гьезда абуна : — Нуж хІинкъуге ! Инеги ун , дир вацазда абе Галилеялде аян . Дова вихьила гьезда дун .
40028011	Гьел руччаби нахъе аралго , дол хъаравулзабазда гьоркьоса цо чанго чи шагьаралде ана ва чІахІиял кашишзабазда бицана доба ккарабщиналъул хІакъалъулъ .
40028012	Гьебмехалъ чІахІиял кашишзабиги чІухІби-хІакимзабиги данделъана щиб гьабилебали дандбазе . Цинги , гІурабгІан гІарацги хъаравулзабазе кьун ,
40028013	гьезда абуна : — Нужеца бице : « Ниж кьижун ккараб мехалъ сардилъ рачІун ГІисал муридаз жаназа бикъун ана » , — ян .
40028014	Нагагь сардарасде гьеб хабар щвани , нижеца рекъезабила гьесулгун иш ва нужее гьелъул щибго къварилъи ккезе биччаларо .
40028015	Босун гьеб гІарацгун , гьел рагъухъабазги жидеда малъухъе гьабуна . Ва жугьутІазда гьоркьоб жакъа къоялде щвезегІанги тІибитІун буго гьеб хабар .
40028016	ГІисал анцІила цо мурид , Галилеялде ун , гьес бихьизабун букІараб магІарде рахана .
40028017	ГІиса вихьидал , гьел суждаялда чІана , цо-цоязул рекІелъ щаклъиги бижана .
40028018	АскІове вачІун ГІиса гьезда гаргадизе лъугьана . Гьес абуна : — Зобалазул ва ракьалъул тІолабго ихтияр дихъе щвана .
40028019	Гьединлъидал киналго халкъазухъе ун , дир рагІи тІибитІизабе , ва Инсулги , Васасулги , Илагьияб РухІалъулги цІаралдалъун , лъадалъ ччун рахъун , гьезул мунагьал чуризаре .
40028020	Дица нужее гьабунщинаб амру тІубазабизе малъе гьездаги . Дуниял ахирлъизегІан щибаб къоялъ дун нужеда цадахъ вугевлъиги лъай . Амин !
41001001	Аллагьасул вас ГІиса МасихІил хІакъалъулъ Рохалил хабар гьадин байбихьулеб буго .
41001002	Ишая аварагасул тІехьалда ругел Аллагьасул рагІаби ритІухълъана : « Гьале , мун вачІиналде дуе нух къачІазе дирго илчи вуго дица цеве витІулев » ;
41001003	« Цо ахІи буго авлахъалда рагІулеб : — БетІергьанасе нух къачІай , битІизабе гьесда цебе шагьра ! »
41001004	Гьедин вачІана ЯхІя авараг авлахъалде . Нужерго мунагьал чуризе гІоло , кантІун Аллагьасде руссаян ва лъадалъ ччун рахъаян лъазабулеб букІана гьес .
41001005	Гьесухъе бачІунеб букІана Ягьудиялъул улка-ракьалъулги Иерусалималъулги тІолабго халкъ . Жидерго мунагьал рехсон хадуб , Аллагьасде руссун , гьезул мунагьал чуризе Иордан гІурул лъадалъ ччун рахъулаан ЯхІяца гІадамал .
41001006	РетІунеб ретІелги ЯхІял варанидул квасул букІана , рачлихъ борчунги букІана хьвацІил рачел . Гьес кваналеб жоги букІана гарцІги гІалхул гьоцІоги .
41001007	Гьес гІадамазда лъазабулеб букІана : — Дида хадувго вачІунев вуго дидаса гІемерго къудрат цІикІкІарав . ГІодове къулун гьесул хьитил рухьен бичизецин мустахІикъав гьечІо дун .
41001008	Лъадалъ ччун рахъун , рацІцІад гьаруна дица нуж . Гьес нуж рацІцІад гьарила Илагьияб РухІалдалъун .
41001009	Гьел къоязда Галилеялъул Назарет шагьаралдаса гьениве вачІарав ГІисаги Иордан гІурул лъадалъ ччун вахъана ЯхІяца .
41001010	ГІиса лъадалъа къватІиве лъугьунаго , бихьана гьеб лахІзаталда , зобалги кІирикьизарун , Илагьияб РухІ , миккидул сураталда боржун бачІун , гьесухъе рещтІунеб .
41001011	Цинги гьаракьги рагІана зобалаздасан : — Мун вуго дие вокьулев дир Вас ! Дудаса вохун вуго дун !
41001012	ГьебсагІат гьеб РухІалъ ГІиса гІицІаб авлахъалде ине гьесизавула .
41001013	Гьеб авлахъалда кІикъого къо бана ГІисаца . Илбисалъги хІалбихьана гьениб гьев къосинавизе кІоларищали . Гьенив гІалхул жанаваразда гьоркьовги вукІана ГІиса . Малаикзабиги рукІана гьенир ГІисае хъулухъалъе .
41001014	ЯхІя авараг гвандинив тІамун хадув Галилеялде уна ГІиса . Гьес гьениб лъазабула Аллагьасдасан Рохалил хабар .
41001015	Гьес абулеб букІана : — Болжал щвана ! Аллагьасул ПарччахІлъи тІаде гІунтІун буго ! Нуж кантІе , Аллагьасде русса ! Гьеб Рохалил хабаралде иманги лъе !
41001016	Галилеялъул ралъдал рагІалдасан унаго , ГІисада рихьана ччугІие гьин рехулел Симонги гьесулго вац Андрейги . Гьел рукІана ччугІихъаби .
41001017	— Дида цадахъ рилълъа , — ян абуна гьезда ГІисаца . — Дица нуж лъугьинарила гІадамал кколел ччугІихъабилъун .
41001018	Гьенибго гьинги тун , гьебсагІат гьел ГІисада цадахъ уна .
41001019	Гьениса гІемерго рикІкІалъилалде , ГІисада рихьана Зебедайил вас Якъубги гьесулго вац Иоаннги . ЧчугІа кквезе гьин къачІалел рукІана гьелги росода тІад .
41001020	Гьездеги ахІана ГІисаца , жинда цадахъ рилълъаян . Жидерго эмен Зебедайги гьесул хІалтІухъабиги росонир тун , гьев кІиявгоги ана ГІисада цадахъ .
41001021	Цинги гьел щвана Капернаум шагьаралде . Шамат къо тІаде щварабго , синагогаялъувеги вачІун , гьениб гІадамазе вагІза гьабизе лъугьана ГІиса .
41001022	ГІисал вагІзаялъ хІикмалъизарун рукІана гьел . Диниял гІалимзабаз гІадин гуреб , цо хІалкІолъи жиндилъ бугев чияс гІадин малъулеб букІана гьес .
41001023	Синагогаялъуве лъугьун вачІана хъубаб женалъ ккурав цо чи . Гьев ахІдезе лъугьана :
41001024	— Нижедасан дуе къваригІараб щиб , Назареталдаса ГІиса ! Ниж гъуризейищ мун вачІун вугев ! Дида лъала мун щивали . Илагьияв чи вуго мун ! Аллагьас витІун вуго мун !
41001025	Амма ГІисаца жен чІезабуна : — КІал къай дуца ! Нахъе а мун гьесул чорхолъа !
41001026	Гьев чиясул нусабго лага сородизабуна шайтІаналъ . Цинги гІасияб гьаракьги гьабун , лъутун ана гьеб гьесул чорхолъа .
41001027	Гьелда гІажаиблъун-хІикмалъун хутІана гІадамал . Гьез цоцазда гьикъулеб букІана : — Гьабго щиб хІикмат ? ЦІияб гІелмуцинищ гьаб ? Хъубал жундузецин амру гьабизе кІолеб къудрат кинаб , гьесул амруялъе мутІигІлъулел жундулги кинал ?
41001028	ТІолабго Галилеялда хехго тІибитІун ана ГІисал хІакъалъулъ хабар .
41001029	ГьебсагІат синагогаялъуса къватІиве вахъун , цадахъ Якъубги Иоаннги рачун , гьев ана Симонилги Андрейилги бакІалде .
41001030	ЦІа-каналъул унтуца бусаде ккун ятана Симонил якьад . ГьебсагІат ГІисада бицуна гьей унтун йигилан .
41001031	АскІове ун , ГІисаца гьей , кверги ккун , йорхизаюла . ЦІа-канги ун , якьад гьазие квен-тІехалда квалквадизе лъугьуна .
41001032	Бакъ тІерхьун , маркІачІубер рукІкІарабго , киналго унтаралги хъубал жундуз ккуралги рачІана ГІисахъе рачун .
41001033	ТІолабго шагьар бакІарун букІана гьеб сордоялъ Симонил кавудахъе .
41001034	ГІисаца сах гьаруна батІи-батІияб гІузруялъ унтарал гІемерал гІадамал . Чанги чиясул чорхолъа бачахъана хъубаб жен . Гьес хъубал жундул кІалъазе риччалароан , гьезда лъалеб букІиндалха гьев щивали .
41001035	Нахъисеб къоялъ хъахІлъи барабго тІадеги вахъун , ГІисаца нух босана гІадан-чи гьечІеб бакІалде ва гьенив Аллагьасе гьари-дугІаялде вуссун чІана .
41001036	Гьесул лъалкІда хадур рахъарал Симонидаги гьасда цадахъ рукІараздаги ватана ГІиса .
41001037	ГІисада гьез абуна киналго мун валагьулел ругилан .
41001038	ГІисаца гьезда абуна : — Рилълъа сверухъ ругел росабалъе ва шагьаразде , гьенибги халкъалъе Рохалил хабар бицине ккола дица . Гьелъие гІололъидалха дун гьаниве вачІарав .
41001039	ТІолабго Галилеялъул ракьалде щун , синагогабазде ун , гІадамазе вагІза гьабуна гьес ва чангиязул чурхдулъа жундул рачахъана .
41001040	Барасалъ унтарав цо чи вачІана ГІисахъе ва накабазда чІун гьардезе лъугьана : — Дуе бокьани , дуда кІолаха дун вацІцІалъизавизе !
41001041	Гьесда гурхІун ГІисаца , гІебеде битІун квер хъвана гьесда . Цинги абуна : — Дие бокьун буго мун вацІцІалъизе . ВацІцІалъе мун !
41001042	ТІад букІараб чанхъги гъенон ун , гьебсагІат вацІцІалъана гьев чи .
41001043	Нахъе витІулаго , ГІисаца гьесда лъазабуна : — Вореха , дуца лъиданиги бицунге гьаб хІалтІи ! Мусал къануналда рекъон , мунго вацІцІалъун вукІин гІадамазда лъазе , кашишасухъеги ун , гьесда дурго черх бихьизабе ва мунго вацІцІалъаралъухъ къурбанги хъвезабе .
41001044	
41001045	Амма гьениса нахъе аравго , гьев чи лъугьана ккараб иш киназего гьурщизе . Гьединлъидал ГІисада кІвечІо тІатун шагьаралде вачІине , гІадан-чи гьечІеб бакІалда вахча-хьван чІезе ккана . Амма киса-кисагоги гІемераб халкъ бачІунаан гьесухъе .
41002001	Чанго къоялдасан ГІиса нахъеги Капернаумалде вачІана . ГьебсагІат гІадамазда лъана гьев рокъове тІадвуссун вукІин .
41002002	Гьесухъе бачІараб халкъалъул гІемерлъиялъ нуцІикІалтІацин хутІун букІинчІо гІадамазе чІезе бакІ . Гьезие Рохалил хабар бицунев вукІана ГІиса .
41002003	Гьебмехалъ ункъояс восун гьениве вачІана палижалъ ккурав цо чи .
41002004	КІалтІе ракІарун рукІарал гІадамазул гІемерлъиялъ ГІисада аскІове восизе санагІат ккечІелъул , гьев вугеб рукъалъул тІохги бичун , гьениса гъоркье биччазе ккана унтарав тІад лъураб турут .
41002005	Гьел гІадамазул божи бихьун , ГІисаца унтарасда абуна : — Мунагьаздаса вацІцІалъана , дир вас , мун !
41002006	Гьенир гІодор чІун рукІарал цо-цо диниял гІалимзабаз пикру гьабуна :
41002007	« Аллагьасде гІасилъунцин гурищ гьав вугев ? ГІицІго Аллагьасда гурони , лъида кІолеб инсанасул мунагь чуризе ? »
41002008	ГІисада гьебсагІат лъана жиндир хІакъалъулъ гьезул гьединал пикраби рукІин . Гьездехун вуссун , ГІисаца абуна : — Щай нужеца нужерго рекІелъе гьединал пикраби риччалел ?
41002009	Кинаб бигьаяб : унтарасда « Мун мунагьаздаса вацІцІалъанилан » абизейищ , яги « ТІаде вахъун , дурго турутги босун , вилълъанхъейилан » абизейищ ?
41002010	Амма нужеда лъан букІа : ГІадамил Лъимадул ихтияр буго гьаб ракьалда гІадамазул мунагьал тІасалъугьун тезе , — янги абун , ГІиса унтарасдехун вуссана : —
41002011	Дица дуда абулеб буго : тІаде вахъа , дурго турутги босун , рокъове а !
41002012	Ралагьун гІадамалгун гьев чи гьебсагІат тІаде вахъуна , жиндирго турутги босун , къватІиве уна . Киназго хІикмалъун Аллагьасе рецц гьабуна . Гьез абулеб букІана гьадинаб иш киданиги бихьичІилан .
41002013	Гьениса къватІиве вахъун , ГІиса нахъеги Галилеялъул ралъдахъе ана . Гьенибеги тІолабго халкъ бачІана гьесда хадуб . ГІисаца гьезиеги гьабуна вагІза-насихІат .
41002014	Нухлул хІакъ бакІарулеб бакІалда гІодов чІун вихьарав Алфейил Левий абулев гьеб ишалъе тІамурав чиясда цевесан унаго , ГІисаца гьесда абула : — Дида цадахъ вилълъа , — ян . Вахъун ГІисада цадахъ уна гьевги .
41002015	Гьале Левийил бакІалда кваналев вукІана ГІиса . Гьесда ва гьесул муридазда цадахъ гІодор чІун кваналел рукІана гІемерал магъало бакІарулел чагІи ва цогидабги мунагь-хІакъалъул агьлу . ГІисада цадахъ ругезда гъорлъ гІемер рукІана гьеб тайпаялъул гІадамал .
41002016	ГІисада аскІор гІодор чІун кваналел гьел рихьидал , фарисеязул диниял гІалимзабаз гьесул муридазда абулаан : — Магъало бакІарулел чагІаздаги цогидаб мунагь-хІакъалъул агьлуялдаги цадахъ квана-гьекъон вукІине бегьилищ гьав ?
41002017	Гьеб рагІун , ГІисаца гьезда абуна : — Сахазе гурев тохтир хІажалъулев , унтаразейин . Аллагьасде руссине муъминзаби ахІизе гуро дунги вачІун вугев , мунапикъзаби ахІизейин .
41002018	ЯхІял муридазги фарисеязги кІал ккураб заман букІана гьеб . АскІоре рачІун гІадамаз ГІисада гьикъана : — ЯхІял муридалги фарисеязулалги кІал ккун ругеб мехалъ , гьал дур муридаз щай кІал кколареб ? — абун .
41002019	ГІисаца гьезда абуна : — БахІарав аскІов вугебгІан мехалъ , гьес берталъе ахІарал гьудулзаби квана-гьекъечІого кІал ккундайха рукІинел ? БахІарав аскІов вугебгІан мехалъ гьез кІал кквезе бегьуларо .
41002020	РачІина бахІарав гьезухъа вахъун арал къоялги , гьеле гьел къояз кквела гьез кІалги .
41002021	Лъицаниги баларо басрияб ратІлида цІияб рукъи : цІияб букъулаго басрияб бихъун ина , каратІги дагьабги кІодолъила .
41002022	Лъицаниги тІоларо басрияб рахълъеналъубе цІияб чагъирги . Гьелъ рахълъен багьизабула , гьебмехалъ чагъирги рахълъенги хола . ЦІияб чагъир тІезе ккола цІияб рахълъеналъубе .
41002023	Пуланаб шамат къоялъ ГІиса унев вукІана цо хурзабахъан . Гьенисан унаго , ролъул тІорал ретІизе лъугьана гьесул муридал .
41002024	Гьебмехалъ фарисеяз ГІисада абуна : — Балагье шамат къоялъ гъоз гьабулеб бугеб жо : Мусал къануналъ гьабизе гьукъараб иш гьабулеб буго .
41002025	ГІисаца гьезда абуна : — Унго , киданиги цІаличІебищ нужеца , живгоги цадахъ рукІаралги рес къотІун , ракъун хутІидал , Давудица щиб гьабурабали ?
41002026	Бищунго кІудияв кашишлъун Абиатар вугеб заманаялда , Аллагьасул рокъове жанивеги лъугьун , гьениса босун Давудица жинцагоги кванан буго , цадахъ рукІаразеги кьун буго гІицІго кашишзабаз гурони кваназе гьукъараб чед .
41002027	Цинги ГІисаца гьезда абуна : — ГІадамал шамат къоялъе гІоло гуро рижун ругел , шамат къо гІадамазе гІоло бижун буго .
41002028	Гьединлъидалин шамат къоялъулги ихтияр ГІадамил Лъимадухъ бугеб .
41003001	Цоги нухалъ синагогаялъуве вачІиндал , ГІисада гьенив ватана цояб квер бакъварав чи .
41003002	ГІисада хадуб хал ккурал гІадамалги рукІана , гьес гьев чи сахлъизавуни , шамат къоялъ гьабураб хІалтІийилан , гьесде гІайиб гІунтІизабизе бокьун .
41003003	Квер бакъварав чиясда ГІисаца абуна : — ТІаде вахъун , рукъ бакьулъе вачІа ! — ян .
41003004	Гьел гІадамаздехун вуссун , ГІисаца гьикъана : — Шамат къоялъ лъикІлъи гьукъун бугебищ , квешлъи гьабизе изну бугебищ ? Чиясул рухІ хвасар гьабизейищ кколеб , яги гьев хвезавизейищ кколев ? Гьел руцІцІун чІана .
41003005	Цо ццидалаб берги гьезда речІчІизабун , гьезул ракІазул согІлъиялдаса пашманлъарав ГІисаца дов чиясда абуна : — Квер гІебеде битІе , — ян . Гьесги квер гІебеде битІула , гьебсагІат гьебги сахлъула .
41003006	Гьебмехалъ синагогаялъуса къватІире рахъаралго , фарисеялги гьеродилалги данделъула ГІиса киндай тІагІинавилаян тадбиралъе ургъизе .
41003007	ГІиса жиндирго муридалгун цадахъ Галилеялъул ралъдал рагІалде ана . Гьесда цадахъ добе багъарана Галилеялъул халкъалъул кІудияб руккел . Ягьудиялдасаги , Иерусалималдасаги , Идумеялдасаги ва Иордан гІурул доб рахъалдасаги гІемераб гІалам бачІана гьенибе , ГІисал хІалкІолъиялъул хабар рагІун . Тиралъул ва Сидоналъул ракьалдаса рачІаразулги чІахІиял руккалаби гІуна гьенир .
41003008	
41003009	Гьениб муридазда гьес тІадкъана жив тІаде вахине раса хІадур гьабеян : гІадамазул гІемерлъиялъ , гьел тІаде къан рачІине гурилан хІинкъун вукІана гьев .
41003010	ГІемерал унтарал гІадамал сах гьарун рукІана ГІисаца , гьединлъидал черхалда унти-гІузру бугел чагІи гІедегІулел рукІана гьесухъе , гьесда цо квергІаги хъвазе щвелародаян .
41003011	ГІиса вихьараб мехалъ , хъубал жундуз ккурал чагІи гьесда цере накабазда чІолаан ва ахІдолаан , мун Аллагьасул Вас кколилан .
41003012	Амма ГІисаца жундузда лъазабулаан жив щивали бицунгейилан .
41003013	Гьале ГІиса магІарде вахана . Гьес гьенире ахІана жиндиего рокьарал муридал . Гьелги ГІисада аскІоре ана .
41003014	Гьес анцІила кІигояв чапарзабилъун гьаруна , жиндаго цадахъ рукІинеги , Рохалил хабар лъазабизе ритІизеги ,
41003015	гІадамазул чорхолъа жундул рачахъулеб къудрат кьезеги .
41003016	Гьел рукІана : ГІисаца Пётр абун тІокІцІар жиндие кьурав Симон ,
41003017	Зебедайил вас Якъуб , гьев Якъубилго вац Иоанн ( гьев кІиясего ГІисаца кьун букІана Боанергес абураб цІар — гьебги ккола « Гъугъадиялъул васал » абураб магІнаялъул рагІи ) ,
41003018	Андрей , Филипп , Бартоломей , Матфей , Фома , Алфейил вас Якъуб , Фаддей , Симон КІанъанаъ ,
41003019	хадув ГІисае хилиплъарав Ягьуда Искариотги .
41003020	ГІиса тІадвуссун рокъове щвана . Нахъеги гьенибе бакІарараб халкъалъул гІемерлъиялъ , ГІисаеги гьесул муридазеги санагІалъи ккечІо гІодорчІун чадил мочІу кІалдиб лъезе .
41003021	Гьев вуссун вукІин лъан , гьесул бетІер сверун бугилан абулебги рагІун , ГІисал цебесеб гІагарлъиялъул чагІи рачІана гьев нахъе вачине .
41003022	Иерусалималдаса рачІарал диниял гІалимзабазни абулеб букІана жундузул хан вугин ГІисал чорхолъе лъугьун , ва гьеле гьев жундузул ханас кумек гьабулеб бугин гьесие жундул рачахъизеян .
41003023	Гьебмехалъ аскІореги ахІун , ГІисаца гьезда , мисал бачун , бицана : — Кин кІолеб илбисалда жибго бачахъизе ?
41003024	Цо пуланаб ханлъиялда жаниб кьал ккани , гьеб ханлъи биххичІого хутІуларо .
41003025	Цо хъизаналда жаниб кьал ккани , гьеб хъизанги биххичІого хутІуларо .
41003026	Гьединго илбисги жибго жиндаго дандечІун кьалда бугони , гьеб къечІого хутІуларо . Гьелъул иш лъугІулагури гьебмехалъ .
41003027	Цо къуватав чиясул рокъове лъугьун , гьесул боцІи-рикъзи бикъизе кІоларо , цин гьев вухь-вухьун рехун хадуб гурони . Гьебмехалъ кІвела гьесул рукъ бикъизе .
41003028	ХІакълъун абулеб буго дица нужеда : гІадамазул киналниги мунагьал ва кигІан кІудиял рукІаниги гьесда лъурал бугьтанал тІасалъугьун тезе руго БетІергьанас .
41003029	Амма Илагьияб РухІалда бугьтан лъурав чиясе тІасалъугьин киданиги букІине гьечІо . Абадиялъги тІаса ккеларо гьесдаса гьеб мунагь .
41003030	( ГІисаца гьедин абуна , гьез абулеб букІиндал гьев жундуз ккун вугилан . )
41003031	Цинги ГІисахъе рачІуна гьесул эбелги вацалги . Дора къватІир жалгоги чІун , гьев ахІизе чи витІула гьез .
41003032	ГІемерал гІадамал рукІана гьебмехалъ ГІисада аскІор . Гьесда абуна : — Доле дора къватІир духъ ралагьун чІун руго дур эбелги вацалги . Мун цІехон рачІун руго дол .
41003033	ГІисаца гьезда абуна : — Эбеллъун щий дие кколей ва вацаллъунги щал кколел ?
41003034	Цинги жинда сверухъ гІодор чІун ругезухъ берги тІамун , ГІисаца абуна : — Гьале дир эбелги дир вацалги .
41003035	Щайгурелъул Аллагьасул амру-нагью тІубазе гьабулев чи щив вукІаниги , гьев ккола дие вацги , яцги , эбелги .
41004001	Нахъеги ралъдал рагІалда гІадамазе вагІза-насихІат гьабизе лъугьана ГІиса . ГІемераб халкъ бакІарун букІана гьесухъе . Гьединлъидал , ралъдалъ бугеб росодеги вахун , гьенив гІодов чІун вукІана гьев . ТІолабго халкъин абуни ралъдал рагІалда эхетун букІана .
41004002	ГІемераб хабар бицана гьезие ГІисаца , батІи-батІиял мисалалги рачана .
41004003	— ГІенеккея : хуриб хьон хьазе вахъун вукІанила цо чи .
41004004	Хьалаго-хьалаго цо-цо мугьал нухде рортанила , роржун рачІун хІанчІаз рищанила гьел .
41004005	Цо-цо мугьал ракьул хъал гурони тІад гьечІеб тІалде кколел рукІанила . Ракь тІеренаб букІиндал , гьел гьенир хехго тІирщанила ва тІаде раккизе лъугьанила .
41004006	Амма бакъ тІад речІчІарабго , речІан анила гьел , ва гъваридго ракьулъе кьалбал риччан рукІинчІелъул , хеккого ракъванила .
41004007	Цогиги мугьал заз-хъарахъалда гъорлъе кканила , хІалигъун бижараб чІахІицаги зазицаги гьел гъанкъун реханила , ва гьезда тІад тІорги бечІанила .
41004008	Цогидал мугьал кканила лъикІаб ракьалда тІаде , гьездасан рижанила ва гІун рачІанила тІорал : гьезул цоялда букІанила лъеберго , цогидалда — лъабкъого ва цо-цоялда — нусгоги мугь .
41004009	Цинги ГІисаца абуна : — ГІундул ругезда рагІизе биччанте гьеб !
41004010	Жалго хутІидал , дов анцІила кІиявго чапарасги цогидал цадахъ рукІаразги ГІисада гьикъана , мун мисал бачун кІалъаялъул магІна щибилан .
41004011	ГІисаца абуна : — Нуж руго Аллагьасул ПарччахІлъиялъул балъголъаби лъазе рес щварал гІадамал , амма цогидазе кинабго мисалаздалъун бицуна , —
41004012	ралагьун ругониги гьезда бихьунгутІизе , гІенеккун ругониги рагІунгутІизе , бичІчІунгутІизе . Гьедин букІинчІебани , гьел Аллагьасде руссинаан ва гьезул мунагьалги чурилаан .
41004013	Цинги гьес абуна : — Унго бичІчІичІебищ нужеда доб мисалалъул магІна ? Гьеб бичІчІуларел нужеда цогидал мисалал кинха ричІчІилел ?
41004014	Хьон хьалев чи ккола рагІи хьалев чи .
41004015	Цо-цо чиясул иш ккола нухде рортарал хьодул мугьазда релълъун . Гьесул гІинда рагІани Аллагьасул рагІи , гьебсагІатго бачІун илбисалъ бикъун уна гьесул рекІелъе ккун букІараб рагІи .
41004016	Гьединго цогидал гІадамал релълъуна ракьул хъал гурони тІад гьечІеб тІалде рортарал мугьаздасан бижаралда . РагІини гьездаги рагІула ва гьебсагІат рохун къабулги гьабула .
41004017	Амма рекІел гъварилъуда кьалбал гьечІелъул , гьеб халат хутІуларо . Къабул гьабураб рагІи сабаблъун хІинкъабиги къварилъабиги тІаде ккараб мехалъ , гьединав чияс къо хІехьоларо .
41004018	Цогидал релълъуна заз-хъарахъалда гъорлъе рортарал мугьаздасан бижаралда .
41004019	РагІини гьездаги рагІула , амма гьезул рекІелъе лъугьарал гьаб дуниялалъул тІалаб-агъазалъ ва бечелъиялдаги тІагІам-лазаталдаги хадур хачадиялъ гьеб рагІи гъоркь къинабула . Гьединазул хІалухъенги букІунаро .
41004020	Амма руго лъикІаб ракьалде рортарал мугьаздасан бижаралда релълъарал гІадамалги . РагІиги гьезда рагІула , къабулги гьабула . ХІалухъенги бижула цоязе лъеберго , цогидазе лъабкъого , цо-цоязе нусго нухалъцин цІикІкІараб .
41004021	Цинги ГІисаца гьезда абуна : — СахІида гъоркь яги хьонбакІалда гъоркь лъезейищ чирахъ бакун рокъобе жанибе босулеб ? Борхатаб бакІалда гурищ гьеб лъолеб ?
41004022	Балъгоябщинабги тІатунеб , бахчарабщинабги загьирлъулеб .
41004023	ГІундул ругезда рагІизе биччанте гьеб !
41004024	Цоги гьес абуна : — Балагьея , гІинтІаме гьаб дир калимаялъухъ : кинаб сахІалъ нужеца борцаниги , гьединабго сахІалъ борцине буго нужееги , ва нужее тІадеги жубазе бугеб .
41004025	Кодолъи бугесе тІадеги кьезе буго , кодолъи гьечІесухъа бугебги бахъизе буго .
41004026	Цоги ГІисаца абуна : — Аллагьасул ПарччахІлъи релълъуна цо гьадинаб ишалда . Масала , пуланав чияс ракьулъе рехула хьодул мугь .
41004027	Цинги къаси кьижун , къад вахъун , жиндирго яшавалда вукІуна гьев , ва гьесда лъаларо кин гьеб мугь тІирщулебали , тІаде баккулебали .
41004028	Ракьалъ жинцаго тІалаб гьабула мугьалъул : цин гьеб тІаде баккула , хадуб тІор бала , тІоралда мугь цІубала .
41004029	Гьале , тІоралда мугь барщарабго , босун нилъгун вачІуна гьев лъилъаризе , хур бакІаризе заман щун бугелъул .
41004030	Цоги гьес абуна : — Сунда релълъунеб Аллагьасул ПарччахІлъи ? Яги кинаб мисал бачун гьелъул сипат цебе чІезабилеб ?
41004031	Масала , гьеб релълъуна горчицаялъул хьодул мугьалда . Гьеб буго ракьалде хьалел киналго хьоназда гьоркьоб бищунго гьитІинаб хьодул мугь .
41004032	Амма гьеб мугь ракьулъе ккани , гьелдасан лъугьуна бищунго кІудияб хъарахъ , ва гьелъул чІахІиял гІаркьалабазул рагІдукь хІанчІаз бусабицин гьарула .
41004033	Гьедин гІемерал мисалалги рачун , гьезда бичІчІуледухъ бицунаан ГІисаца Рохалил хабар .
41004034	Мисал гъорлъ гьечІеб каламго букІунароан гІадамаздехун гьесул . Цинги жалго хутІараб мехалъ , жиндирго муридазда бичІчІизабулаан гьес гьеб киналъулго магІна .
41004035	Гьебго къоялъ маркІачІул гІужалъ ГІисаца муридазда абуна ралъдал доб рахъалде рахине кколилан .
41004036	Халкъги нахъе битІун , ГІисаги вачун , гьел рахана гьев тІад вукІараб доб росоде . Цогидал русбиги рукІана гьезда цадахъ .
41004037	Кутакаб гьури бахъана : речІчІун рачІарал карачалабаз раса лъадал цІолеб букІана .
41004038	ГІиса гьебмехалъ , цо къаданибжоги лъун , росол нахъисеб рахъалда кьижун вукІана . АскІоре ун , муридаз ворчІизавуна гьев : — Я , МугІалим ! Нилъ гъанкъизехъин рукІиналъул ургъелгойищ дуе гьечІеб ? — абун .
41004039	ТІаде вахъун гьес гьорода лъазабуна , тІокІаб пугейилан , карачалабазеги : « РуцІцІун чІа ! » — ян амру гьабуна . ГьебсагІат гьури къотІана , тІубанго сихІ къотІун дуниялги хутІана .
41004040	Цинги ГІисаца жиндирго муридазда абуна : — КигІан хІинкъарал чагІи нужго ! Кибе араб нужер божи-иман ?
41004041	Гьебмехалъни цІакъго-цІакъ хІинкъана гьел , гьуриги карачалабиги жиндие мутІигІав гьавго кинав чийилан цоцазда абулеб букІана гьез .
41005001	Гьале гьал щвана Галилеялъул ралъдал добаб рахъалда бугеб герасеназул улкаялде .
41005002	ГІиса ракъдаде рещтІараб мехалъ , цойидасанго гьесда дандчІвана хабалазул нохъаздаса къватІиве вачІунев хъубал жундуз ккурав цо чи .
41005003	Гьениб хабалазухъ букІана гьесул чІейи , ва гьанже щивниги вукІинчІо рахас бан гьев вухьине кІолев чи .
41005004	Кверазда рахсал ран , бохдузда маххал ран , чанцІулго вухь-вухьана гІадамаз гьев , амма рахсалги гьес тІутІун ралаан , маххалги гъурун рехулаан . Лъиданиги кІолеб букІинчІо гьев квегъизе .
41005005	Къасиги къадги — кидаго гохІал , нохъал тирулаго ахІдолев-чІчІичІчІидулев вукІунаан гьев , ганчІазда тункун лъурал ругъназул цІун черхги букІунаан .
41005006	РикІкІадасанго ГІиса вихьидал , векерун вачІун гьев гьасда цеве кІалагъоркье речІчІана
41005007	ва ахІдезе лъугьана : — ТІадегІанав Аллагьасул Вас ГІиса ! Щиб дуе дидасан къваригІараб ? Аллагьасул цІар бахъун гьарулеб буго дуда , дие гІазаб кьоге ! — ян .
41005008	( ГІисаца шайтІаналъе амру гьабун букІиндалха гьесул чорхолъа къватІибе лъугьаян . )
41005009	Цинги ГІисаца гьикъана дуда цІар щибилан . Жаваб кьуна : — « Бо » буго дида цІар . Щайгурелъул ниж гІемерал руго гьанир .
41005010	Цинги ГІисада цІакъ гьардезе лъугьана , гьаб улкаялдаса жал нахъе гъогейилан .
41005011	Гьениб цо мугІрул ссанда кваналеб букІана болъоназул кІудияб рехьед .
41005012	Жундуз ГІисада гьарана жал гьел болъоназда гъорлъе риччайилан .
41005013	Гьес изну кьуна . Гьев чиясул чорхолъа къватІиреги рачІун , хъубал жундул болъоназулъе лъугьана . ГьебсагІат тІубараб рехьед — кІиазаргогІанасеб болъон цо борхатаб бакІалдасан цадахъго ралъдалъе кІанцІун ана ва гьенир гъанкъана .
41005014	Болъоназул гІухьби гьениса лъутун ана , ва шагьаралдаги росабалъги гьез бицана ккараб жо . Цинги лъугьа-бахъараб иш бихьизе гІадамалги рачІана гьенире .
41005015	ГІисада аскІоре щведал , гьенив гІодов чІун ватана дов жундузул боялъ гьалаглъизавун вукІарав чи : тІад ретІелги буго гьесда , камилаб гІакълу-лъаялдаги вуго . ГІадамазул рекІелъе хІинкъи лъугьана .
41005016	Гьенир рукІараз бицана жундуз ккун вукІарасул лъугьарабги дол болъоназул ккарабги .
41005017	Гьебмехалъ гьел гІадамаз ГІисада гьарана жидер ракьалдаса нахъе айилан .
41005018	ГІиса росоде вахиндал , дов жундуз ккун вукІарав чияс гьесда гьарана живги цадахъ вачейилан .
41005019	Амма ГІисаца изну кьечІо . Гьес абуна : — Гьанже мун рокъове а ва дурго агьлуялда бице БетІергьанас дуего гьабураб лъикІлъиялъулги , гьев дуда гурхІараб куцалъулги хІакъалъулъ .
41005020	Инеги ун гьев чияс АнцІшагьаралъул гІадамазда гьоркьоб тІибитІизабуна ГІисаца жиндие гьабураб хІалкІолъиялъул хабар . Киналго гьелда хІикмалъун хутІун рукІана .
41005021	Нахъеги росодаги рекІун , ГІиса ралъдал добцояб рагІалде щвараб мехалъ , гІемераб халкъ бакІарана гьесухъе . Гьев вукІана ралъдал рагІалда эхетун .
41005022	Гьале , гьениве вачІуна синагогаялъул хІакимзабазул цояв . Яир букІана гьесда цІар . ГІиса вачІун вихьидал , гьев гьасда цеве накабазда чІола ,
41005023	ва кутакалда гьардезе лъугьуна : — Дир яс холей йиго , вачІун дуца цо квер хъвани , сахлъила гьей , чІаго хутІила гьей .
41005024	ГІиса гьесда цадахъ уна . Гъуркъун хадур рачІунел гІадамазул руккелалъ гьоркьов вазавун вукІана гьев .
41005025	АнцІила кІиго соналъ би къотІичІого ва черх бацІцІалъичІого йикІарай ,
41005026	жиндир бугебщинаб боцІи-рикъзи тохтирзабазе кьуниги , дагьайги квеш лъугьун гурони , гьезда мадар лъугьинабизе кІвечІей цо пуланай чІужугІаданалъ ,
41005027	ГІисал хабар рагІидал ячІун , халкъалъул гурулъ вугев гьесухъе нух бахъула ва нахъасан гьесул ратІлида квер хъвала .
41005028	ГІисал ратІлидагІаги квер хъвазе щвани , жий сахлъилин ракІалде кколаан гьелда .
41005029	ГьебсагІатго къотІана гьелъул чорхолъа чвахулеб букІараб би , ва гьеб гІазабалдаса жийго хвасарлъарайлъи бичІчІана гьелда .
41005030	Гьебго заманаялда ГІисадаги лъана цо чи сахлъизавизе кІолеб къуват жиндир чорхолъа араблъи . — Лъица дир ратІлида квер хъвараб ? — абун гьикъана гьес , халкъалдехунги вуссун .
41005031	Гьесул муридаз абуна : — Дуда сверухъ гъуркъун бачІунеб бугеб гІалам бихьулагурищ дуда . Гьединги букІаго , жинда хъварав чи щивилан абулеб буго дуца .
41005032	ГІисайин абуни , жиндир ратІлида квер лъица хъварабали лъазе , сверухъе валагьахъдилев вукІана .
41005033	Жиндиего лъугьараб ишги бичІчІун , хІинкъун сородилаго ячІуна дой чІужугІадан ГІисада аскІое ва , кІалагъоркье гьесда цееги речІчІун , гьелъ бицуна тІолабго хІакъикъат .
41005034	ГІисаца гьелда абула : — Дурго божи-иманалъ хвасар гьаюна , яц , мун . Гьанже а дурго , сах хутІагийин мун !
41005035	Гьелдехун кІалъалев ГІиса вукІаго , синагогаялъул хІакимасул бакІалдаса ругьел бачІуна , дур яс хванилан , гІадада МугІалимасул рахІат хвезабун щайилан .
41005036	Гьел рагІабазул сан гьабичІого , ГІисаца ясалъул инсуда абула : — Мун хІинкъуге , божун вукІа !
41005037	Пётрги , Якъубги , Якъубил вац Иоаннги гурони , цогидав чиги цадахъ вачинчІого ,
41005038	ГІиса щола синагогаялъул хІакимасул бакІалде . Гьенир гьесда ратула ахІи-хІуралда гІодилаго ва магІу гьабулаго рихха-хочун ругел гІадамал .
41005039	ГІисаца гьезда абула : — Щай нуж гІодулел ? Щай рихха-хочулел ? Гьей хун гьечІогури . Кьижун ккун буго лъимер .
41005040	Гьел гьасда тІад релъанхъизе лъугьуна . ГІисаца киналго къватІире гъола . Ясалъул эбел-эменги ва жиндаго цадахъ рукІаралги рачун , гьев лъугьуна яс егун йигеб рокъове .
41005041	Ясалъул кверги ккун , ГІисаца гьелда абула : — ТІелитаъ , кІум ! ( Гьелъул магІна букІана — « Дуда буго абулеб : ТІаде яхъа , ясай ! » )
41005042	ГьебсагІат тІадеги яхъун хьвадизе лъугьана гьей яс . ( Гьелъул букІана анцІила кІиго сон . ) ГІемерго гІажаиблъун-хІикмалъун , битІахъе хаган хутІана гІадамал .
41005043	ГІисаца абуна гьей ясалъе квен кьеян , ва , воре , нужеца гьелъул хІакъалъулъ лъиданиги бицунгеянги лъазабуна .
41006001	Гьениса вахъун ГІиса ана живго гІураб шагьаралде . Цадахъ гьесул муридалги рукІана .
41006002	Шамат къо тІаде щварабго , ГІисаца байбихьана синагогаялъуб халкъалда Аллагьасул рагІи малъизе . Гьесухъ гІенеккаразул гІемерисел гІажаиблъун хутІун рукІана . Гьез цоцазда абулеб букІана : — КисагІаги гьасие гьаб щвараб ? Гьасулъ бугеб гьабго кинаб цІодорлъи-гІакъиллъи ? КингІагидай гьасул квердасан гьадинал мугІжизатал лъугьунел ?
41006003	Марямил вас цІулал устар гурищ гьав ? Якъубил , Юсупил , Ягьудал ва Симонил вац гурищ гьав ? Гьанир нилъеда аскІор гурищ гьасул яцал ругел ? Гьедин васвасаца ккун гьесда божичІо гьел .
41006004	Гьебмехалъ ГІисаца абуна гьезда : — Къимат-къадру гьечІев авараг вукІунаро ; амма жиндирго инсул росдацаги , жиндирго гІагарлъиялъги ва жиндирго рукъалъул агьлуялъги гьев рикІкІунаро .
41006005	Гьениб ГІисада кІвечІо цониги мугІжизат бихьизабизе . ( Квер хъван цодагьалго чагІи сах гьари гурони , батІияб хІалкІолъиги гьесдасан тІатинчІо . )
41006006	ХІикмалъун вукІана ГІиса гьел божунгутІиялда . Цинги гьев хьвадана сверухъ ругел росабалъе , гьенибги халкъалда Рохалил хабар бицине .
41006007	Хадуб гьес , ахІун анцІила кІиявго чапаргун , кІи-кІиккун гьелги ритІана . Хъубал жундузда тІад ихтиярги кьуна ГІисаца гьезухъе .
41006008	ЦохІо гІанса гурони , цадахъ щибниги : я квен-тІех , я таргьа-къвачІа , я рачлихъ бараб чвантиниб лъун гІарац босугеянги лъазабуна ГІисаца гьезда .
41006009	Хьитал ретІеян абуна , амма хисизе ретІел цадахъ босугеянги малъана .
41006010	ГІисаца гьезда абуна : — Нуж тІад рещтІарав гьоболги хисуге , гьеб шагьаралдаса къватІире рахъинегІан .
41006011	Ваамма нуж къабулги гьаричІони , ва нужер рагІабазухъ гІинги тІамичІони , гьениса къватІире рахъунаго , нужерго хьитаздаса хІурги кІутІун те . Аллагьасда цебе гьез жаваб кьезе букІине хутІа абе гьеб .
41006012	Гьел чапарзаби ана кантІун Аллагьасде руссаян гІадамазда лъазабизе .
41006013	Чанги чиясул чорхолъа жундул рачахъана гьез . Даруяб нах бахун гІемерал унтарал гІадамал сахлъизаруна .
41006014	ГІисал цІар киса-кибего машгьурлъун букІиндал , Гьерод ханасухъеги щолел рукІана гьесул хІакъалъулъ харбал . Цояз абулеб букІана , хваралъуса вахъун вачІарав ЯхІя авараг вугин гьев , ва гьединлъидал гьес рихьизарулел ругин гьал мугІжизаталги .
41006015	Цогидаз абулеб букІана Иляс авараг вугин гьевилан . НекІо заманаялда рукІарал аварагзабиго гІадинав авараг вугин гьевилан абулел чагІиги рукІана .
41006016	Амма гьеб рагІидал , Гьеродицани абуна , жинца бетІер къотІизабурав ЯхІя авараг вугин , хваралъуса вахъун вачІун .
41006017	Гьеродица жинцаго кьун букІана кквезеги ккун ЯхІя гвандинив тІамейилан буюрухъ . Гьелъие гьадинаб гІиллаги букІана : Гьеродица лъадилъун ячун йикІана жиндирго вац Филиппил чІужу Гьеродиада .
41006018	Амма ЯхІяца гьесда абулеб букІана вацасул йикІарай чІужу дуца ячине бегьуларилан .
41006019	Гьединлъидал гьесда ццин бахъун йигей Гьеродиадае бокьун букІана ЯхІя чІвазе . Амма гьелда гьеб гьабизе кІвечІо .
41006020	Щайгурелъул Гьерод ЯхІякьа хІинкъулаан . Гьесда лъалаан ЯхІя вацІцІадав ва мукъадасав чи вукІин . Гьединлъидал цІунун вукІана гьев Гьеродица . КигІанго гьесул рагІабаз рекІел рахІат хвезабулеб букІаниги , Гьеродие бокьулаан ЯхІяхъ гІенеккизе .
41006021	Ахирги цо санагІатаб къо тІаде щвана . Живго гьавураб къо кІодо гьабун Гьеродица кІудияб квана-гьекъей гьабуна , кинабго Галилеялъул къо-ас бугел чІухІбиги , бодул церехъабиги , бищунго хІурматиял хІакимзабиги ахІун .
41006022	Гьений тІаде ячІун Гьеродиадал яс кьурдана , Гьеродги гьесда аскІор рукІаралги цІакъ рази гьаруна гьелъ . Гьеродица гьей ясалда абуна : — Щиб дуе бокьаниги , гьаре дида , дица дуе кьела гьеб .
41006023	Цинги гьев гьелъие гьедана : — Щиб дуца гьараниги , гьеб дуе дир сайигъат буго , хІатта дир ханлъиялъул бащдаб букІа абе гьеб .
41006024	Инеги ун , гьелъ жиндирго эбелалда гьикъана щибдай гьарилаян . Эбелалъ малъана ЯхІя аварагасул къотІараб бетІер гьарейилан .
41006025	ГьебсагІат , екерун ханасухъеги ун , ясалъ гьесда абуна : — Дие бокьун буго ЯхІя аварагасул бетІер , гъадрида жаниб лъун , гьабсагІат дуца дихъе кьезе .
41006026	Хан цІакъ пашманлъана . Амма гьалбадеридаги рагІун гьедараб гьа хвезабиларилан гьелъие инкар гьабизе бокьичІо .
41006027	ГьебсагІат ханас гІащтІичиясе амру гьабуна , ЯхІял къотІараб бетІерги босун вачІайилан .
41006028	Вортун ун , гвандинив вугев ЯхІял бетІерги къотІун , гъадриниб гьебги лъун вачІана гІащтІичи . Цинги ясалъухъе кьуна гьес гьеб . Гьелъги босун жиндирго эбелалъухъе кьуна .
41006029	Гьеб хабар рагІидал , ЯхІял муридаз гьесул жаназа , нахъеги босун , хабалъ букъана .
41006030	Дол чапарзаби ГІисахъе тІадруссана , ва жидецаго гьабурабщинабги халкъалда малъарабщинабги бицана гьез гьесда .
41006031	РачІунелги унелги гІадамазул гІемерлъиялъ кІалдиб квен лъезецин заман букІинчІелъул , ГІисаца гьел чапарзабазда абуна : — Гьанже нилъ гьазда аскІоса цо гІадан-чи гьечІеб гІалахалде рилълъина цодагьалъ хІухьбахъи гьабизе .
41006032	Халкъалдаса ратІалъун , росодаги рекІун , цо гІадан-чи гьечІеб бакІалде ана ГІисаги гьелги .
41006033	Амма гІемерисел гІадамазда рихьана гьел унел ва щал ругелали лъана . Гьединлъидал ралъдал рагІалчІван рекерун , киналго шагьараздаса гІадамал ракъдадасан рекерана гьенире , ва , гьаздасаги цере дореги щун ратана .
41006034	ГІиса ракъдаде лъугьараб мехалъ , гьесда гьениб бихьана гІемераб халкъ , ва гьев гурхІана вехь гьечІеб гІи гІадин ругел гІадамазда ; гьезда гІемераб жо малъизе лъугьана гьев .
41006035	МаркІачІумех щолеб букІиндал , ГІисада аскІоре рачІун гьесул муридаз абуна : — ГІадан-чиго гьечІеб бакІ бугин гьаб , сордоги тІаде щолеб бугин ,
41006036	нахъе айилан абе гьал гІадамазда , гьанир сверухъ ругел росабалъ жидеего квание гІамал гьабизе .
41006037	ГІисаца гьезда абуна : — Нужеца кваназаре гьел . Гьез абуна : — Гьал гІорцІизаризе чадихъ кІинусго динар кьезейищха ниж инел ?
41006038	ГІисаца гьезда абуна : — Чан чед нужехъ бугебали хал гьабун рачІа , — ян . Хал гьабун рачІун гьез абуна : — Щуго чедги кІиго ччугІаги буго , — ян .
41006039	Гьебмехалъ ГІисаца гьезда лъазабуна гьел гІадамал гІурччинаб харда тІад , кьера-кьерал гьарун , гІодор чІезареян .
41006040	Гьелги нус-нусккун ва кІикъоялда анцІ-анцІккун гІодор чІана .
41006041	ГІисаца щуябго чедги кІиябго ччугІаги кодобе босана , зобалаздехун вуссун кванде дугІа гьабуна ва бек-бекун муридазухъе кьуна , халкъалъе бикьейилан . Цинги кІиябго ччугІаги бикьана киназдаго гьоркьоб .
41006042	Киналго гІорцІизегІан кванана .
41006043	Нахъе хутІараб чадилги ччугІилги кесказул анцІила кІиго гьегь цІезабуна .
41006044	Бихьиназулцин кинавниги щуазарго чи вукІана гьенив кваналев .
41006045	Цинги ГІисаца жиндирго муридал ритІана , гьеб халкъ жинца нахъе биччалалде , росодеги рахун , ралъдал добцояб рахъалда бугеб Бетсаидаялде цере-цере айилан .
41006046	Халкъги нахъе битІун , ГІиса Аллагьасе гьари-дугІаялъе магІарде ана .
41006047	МаркІачІубер рукІкІараб мехалъ раса ралъдал бакьулъе щун букІана . Цинги ралъдал рагІалда живго цохІо вукІарав ГІисада бихьана бадибехун пулеб кутакаб гьорода данде лъим ххазе ккун , гьезул тату хун букІин . Жеги хъахІлъи рехилалдего ГІиса ралъдал лъеда тІасан вилълъун гьезда аскІове ана . Гьале гьев цоги рахъалдехун унев ватана гьезда хьолбохъан .
41006048	
41006049	Лъеда тІасан вилълъун вачІунев гьесда бер чІвайдал , хваразул рухІ бугилан ккун , росода рукІаразул чІахІиял гьаркьал кІанцІана .
41006050	Киназдаго вихьулев вукІана гьев , ва киналго хІинкъунги рукІана . ГьебсагІат ГІисаца гьезда абуна : — Дун вуго ! Нуж расги хІинкъуге ! КъвакІун чІа !
41006051	Цинги гьев гьезда аскІове росоде вахана . ГьебсагІат гьуриги къатІана . Дагьалги гІажаиблъун , хІикмалъун хутІун рукІана гьел .
41006052	Доб чадил мугІжизатгицин бичІчІун букІинчІелъулин гьезул ракІ бицатго хутІун букІараб .
41006053	Ралъдал добаб рахъалде рахун , гьел щвана Геннесареталъул ракьалде ва якорь рехана .
41006054	Цинги росодаса рещтІун гьел ракъдаде лъугьана . ГьебсагІат ГІисаги лъан ,
41006055	гьенир рукІарал гІадамал рахъ-рахъалде рекерун ана , ва гьев вугин рагІараб бакІалде туртида лъун росун рачІана гьез унтарал чагІи .
41006056	Гьедин , киве гьев щваниги — шагьараздаги , росабалъги , кулабаздаги , — росун рачІун базар къотІнор лъолаан унтарал чагІи . Гьесул гІабаялъул гІертелалда квер хъвазегІаги биччайилан гьарулаан гьез . Гьесда квер хъванщинав чиги сахлъулаан .
41007001	Гьале ГІисахъе рачІун , гьенир данделъана фарисеялги Иерусалималдаса цо чанго динияв гІалимчиги .
41007002	ГІисал цо-цо муридал « хъубал » квераз , ай квералги чуричІого , кваналел рихьана гьезда . (
41007003	Фарисеялги ва цогидал киналго жугьутІалги , умумуздасанго бачІараб динияб гІадат цІунун , цин кверал чуричІого кваназе гІодор чІоларо .
41007004	Базаралдаса руссараб мехалъги гьел кверал чуричІого кваналаро . Цогиги гІемер руго гьез цІунарал гІадатал . Масала , мухІканго чурула суркІа-щурун , парччи-гулгун , пахьул хьагал . )
41007005	Гьединлъидал фарисеязги диниял гІалимзабазги ГІисада гьикъула : — Умумузул динияб гІадатги цІуничІого щай дур муридал чуричІел квераз кваналел ругел ?
41007006	ГІисаца жаваб кьуна : — Нуж гІадинал ххвелал гьаризе бокьулел чагІазул хІакъалъулъ цІакъ битІун абун бугебха Ишая аварагасул тІехьалда : « Гьел гІадамазул кІалалъ Дир цІар гІемер рехсола , Амма ракІални гьезул рикІкІад руго Дидаса .
41007007	ГІадада ккела гьезул Дие гьабураб тІагІат , ГІадамазул гІадатал цІунизе халкъ тІамидал » .
41007008	Аллагьасул амруги рехун тун , гІадамазул гІадат цІунула нужеца .
41007009	Цоги гьес абуна : — Нужерго гІадат цІунизе бокьун Аллагьасул амру нахъчІвазени махщел щун буго нужее !
41007010	Мусал къануналда гурищ абун бугеб : « Дурго инсулги эбелалъулги адаб-хъатир гьабе ! » Хадубги : « Жиндирго инсул яги эбелалъул хІакъалъулъ квешаб рагІи абурав чи чІвазе ккола » .
41007011	Амма нужеца малъулеб буго : масала , пуланав чиясул ихтияр бугила инсуда яги эбелалда абизе нужее дидасан кколеб напакъа дица Аллагьасе къурбан , ай назру гьабунилан .
41007012	Гьелдалъун нужеца чІезабулеб буго гьев чияс жиндирго инсуеги эбелалъеги кумек гьабичІониги гІолилан .
41007013	Гьедин нужеца умумуздасан бачІараб гІадаталдалъун хвезабулеб буго Аллагьасул амру . Гьелда релълъаралги гІезегІан жал гьарулел руго нужеца .
41007014	Нахъеги халкъги аскІобе ахІун , ГІисаца абуна : — Дихъ гІенекке нуж киналго :
41007015	къватІиса жанибе аралъ гуро инсан хъублъизавулев , гьев хъублъизавула гьесда жаниса къватІибе бачІаралъ . Гьеб бичІчІа нужеда !
41007017	Гьеб халкъалда аскІоса ун рокъоре щвараб мехалъ ГІисада муридаз гьикъана доб кициялъул магІна щибилан .
41007018	ГІисаца гьезда абуна : — ГьедигІанго жо бичІчІуларел чагІийищха нужги ? КъватІиса жанибе аралъ инсан хъублъизавуларевлъи лъаларебищха нужеда ?
41007019	КІалдисан чорхолъе жанибе араб жо инсанасул рекІелъе гуро унеб , чохьонибе уна , цинги гьенисан къватІибеги уна . ( Гьел рагІабаздалъун ГІисаца бичІчІизабуна инсанас кваналебщинаб квен бацІцІадаб , хІалалаб букІин . )
41007020	Хадубги гьес абуна : — Амма инсан хъублъизавула гьесда жанисан бачІун къватІибе аралъ .
41007021	Щаян абуни , инсанасда жанисан , гьесул рекІелъан рачІуна квешал къасдалги , хъахІбалъиги , цІогьги , чІвай-хъвейги , зиначилъиги , хъантІи-къарумлъиги , ццинги , хІилла-макруги , пасалъиги , жахІда-хІусудги , бугьтанги , чІухІи-пахрулъиги , жагьиллъиги .
41007022	
41007023	Гьеле гьеб инсанасда жанисан къватІибе бачІунебщинаб квешлъиялъ хъублъизавула гьев .
41007024	Гьениса вахъун ГІиса щвана Тир шагьаралъул ракьалде . Пуланав чиясул бакІалда рещтІарав гьесие бокьун букІинчІо жив вачІун вукІин гІадамазда лъазе . Амма вахчун гьев хутІичІо .
41007025	Цо чІужугІаданалда рагІана гьев вачІун вугилан . Гьелъул яс йикІана жундуз ккун . ( Гьей йикІана мажусияй , Сириялъул ракьалдаса финикияй . ) ГІисахъе ячІун , гьесул хІатІазда цее накабаздаги чІун , гьелъ гьарана жиндир ясалъул чорхолъа шайтІан бачахъейилан .
41007026	
41007027	Гьес гьелда абуна : — Цин лъимал гІорцІизегІан чІа , лъималазул кІалдиса бахъун чед гьабзазе базе бегьуларо .
41007028	ГІисае жавабалъе гьелъ абуна : — Я , БетІерчІахъад ! Гьебни битІараб буго . Амма лъималазухъа рортарал чадил кескал столалда гъоркь регун рукІунел рукъалъул гьабзазеги щолагури .
41007029	Цинги ГІисаца гьелда абуна : — Гьеб рагІи дие рекІее гІуна , гьанже дурго рокъое а ; дур ясалъул чорхолъа шайтІан нахъе арабин .
41007030	Рокъое щведал , гьелда жиндирго яс ятана , шайтІанги чорхолъа ун , парахатго бусада егун .
41007031	Тир улкаялдаса вахъун , Сидон шагьарги къотІун , АнцІшагьаралъул ракьалдасан нахъеги Галилеялъул ралъдал рагІалде щвана ГІиса .
41007032	Гьесухъе вачун вачІана хІалица гурони кІалъазе кІоларев гІинкъав чи , гьесда цо квер хъвайилан гьарун .
41007033	ДовегІанги вачун , ГІисаца гьев чиясул гІинзунир килщал къазаруна , ту-тузеги ту-тун гьесул мацІалдаги хъвана килищ .
41007034	Цинги , зобалазде бералги тІамун , угьун хІухьелги биччан , гьес абуна : — ЭтпатахІ ! ( Гьелъул буго « Рагье ! » абураб магІна . )
41007035	ГьебсагІат гъов чиясул гІундул рагьун рачІана , ва мацІалда букІараб гарацІги бичун ун , бацІцІадго кІалъазе лъугьана .
41007036	Гьелъул хІакъалъулъ лъиданиги бицунгейилан лъазабуна ГІисаца гьел гІадамазда . Амма гьедин цІикІкІун гьукъанагІан , дагьабги цІикІкІун тІибитІулеб букІана халкъалда гьоркьоб ГІисал хабар .
41007037	Ва дагьабги цІикІкІун гІажаиблъун , хІикмалъун хутІарал гІадамаз цоцазда абулаан : — Сунда квер баниги , кинабго лъикІ лъугьунеб буго гьесухъа . ГІинкъаздаги рагІи рагІизабулеб буго , мацІ лъаларелги кІалъазарулел руго .
41008001	Гьел къоязда нахъеги цІакъ гІемераб халкъ бакІарана ГІисада аскІобе . Квен-тІехги гьечІого гьел хутІидал , жиндирго муридалги аскІоре ахІун , ГІисаца гьезда абуна :
41008002	— Гьал гІадамазда гурхІун вуго дун . Гьале лъабабго къоялъ дида аскІор чІун руго . Кваназе жоги хутІун гьечІо гьазухъ .
41008003	КваначІого дица риччани , рокъоре унаго , рухІ дагьлъун ккезе бегьула гьел , цІакъго рикІкІадаса рачІаралги ругелъул гьезда гьоркьор .
41008004	Муридаз гьесда абуна : — Гьаниб гІалхуда гьазие гІураб чед лъица балагьилеб , киса бахъилеб ? — абун .
41008005	Чан чед нужехъ бугебилан гьикъана ГІисаца гьезда . Анкьго чед бугилан абуна гьез .
41008006	Цинги ГІисаца гьел гІадамазда абуна кваназе гІодор чІайилан . Гьеб анкьабго чедги кодобе босун , тІаде дугІаги гьабун , ГІисаца бек-бекун жиндирго муридазухъе кьуна , халкъалъе бикьейилан . Гьезги гьеб халкъалъе бикьана .
41008007	Дагьа-макъаб ччугІаги букІана гьезухъ . Додинго тІаде дугІаги гьабун , гьебги кьуна ГІисаца муридазухъе , халкъалъе бикьеян .
41008008	ГІорцІизегІан кванана гьел гьенир ; нахъе хутІарал чадил мочІабазулги анкьго гьегь цІуна .
41008009	Гьенир кванарал гІадамазул вукІана ункъазаргогІанасев чи .
41008010	Гьелги нахъе ритІун , ГІиса гьебсагІаталъ жиндирго муридалгун цадахъ , росодаги рекІун , Далманутаялъул ракьалде ана .
41008011	Гьенир ГІисахъе рачІун , цо-цо фарисеял лъугьана гьевгун дагІбадизе . Гьесул хІалбихьизелъун , гьез тІалаб гьабуна зодисан гІаламат бихьизабеян .
41008012	Угьун хІухьелги биччан , ГІисаца абуна : — Щай гьаб умматалъ гІаламат тІалаб гьабулеб ? ХІакълъун абулеб буго дица : гьаб умматалъе гІаламат букІине гьечІо .
41008013	Гьел гІадамалги рукІаралъур тун , ГІиса нахъеги росоде вахана ва ралъдал добцояб рахъалде ана .
41008014	Квен цадахъ босизе кІочон тун батана муридазда ; цо гурони чед батичІо гьезухъ .
41008015	ГІисаца гьезда лъазабуна : — Вореха , фарисеязулги гьеродилазулги реччеялдаса цІунун чІа нуж .
41008016	Цоцазда гаргадизе лъугьана гьел : — Нилъехъ чед гьечІилан абураб магІна букІине ккола гьелъул .
41008017	Гьезул пикру бичІчІун , ГІисаца абуна : — Чед гьечІилан щай нуж гаргадулел ? Нужго кинал гьедигІан бичІчІи гьечІел ва нахъгІунтІуларел ? КигІан согІлъун нужер ракІал ругел ?
41008018	Берал ругониги бихьулареб кин ? ГІундул ругониги рагІулареб кин ? Нужеца ракІалде щвезабе : дица щуазарго чиясе бек-бекун щуго чед кьун хадуб хутІарал чадил мочІабазул чан гьегь цІураб ? АнцІила кІиго гьегь цІунилан жаваб кьуна гьез .
41008019	
41008020	— Анкьго чед ункъазарго чиясе бикьараб мехалъ , хутІарал мочІабазул чан гьегь цІураб ? Анкьго гьегь цІунилан жаваб кьуна гьез .
41008021	— Гьанжеги бичІчІичІебищ нужеда ? — ян гьикъана ГІисаца гьезда .
41008022	Цинги гьел щвана Бетсаидаялде . Вачун вачІуна цо бецав чи . Гьесда квер хъвайилан гьарула гьез ГІисада .
41008023	ГІисаца кверги ккун гьев чи росулъа къватІиве вачана ва гьесул кІиябго бадибеги ту-тун , беразда квералги рахъун , гьесда гьикъана щибниги бихьулеб бугищилан .
41008024	Сверухъ хал-шалги гьабун , гьес абуна : — АскІосан унел гІадамал рихьулел руго дида гъутІби гІадин .
41008025	ГІисаца нахъеги беразда кверал рахъараб мехалъ , гьев чи цеве валагьана , — бералги сахлъун , кинабго жо баянго бихьулеб батана гьесда .
41008026	ГІисаца гьев гьенисанго рокъове витІана ва гьадаб росулъан унгеянги лъазабуна .
41008027	Гьениса вахъун жиндирго муридалгун цадахъ ГІиса ана Филиппил Къайсарият шагьаралда гІагарлъухъ ругел росабалъе . Нухда ГІисаца гьезда гьикъана : — Щивлъун дун гІадамаз рикІкІунев ? — абун .
41008028	Гьез жаваб кьуна : — Цояз абулеб буго мун ЯхІя авараг вугилан , цояз абулеб буго Иляс авараг вугилан . Цогидаз абулеб буго аварагзабаздасан цояв кколилан .
41008029	Цинги ГІисаца гьезда гьикъана : — Нужеца щивлъунха дун рикІкІунев ? — абун . Пётрица жаваб кьуна : — Мун вуго МасихІ .
41008030	Лъиданиги гьеб бицунгейилан лъазабуна ГІисаца гьезда .
41008031	Цинги гьес бицине байбихьана ГІадамил Лъимаца гІемераб гІазаб-гІакъуба хІехьезе ккезе бугин , чІухІби-хІакимзабазги , чІахІиял кашишзабазги , диниял гІалимзабазги гьесдаса инкар гьабизе бугин , чІвазе вугин ва лъабабилеб къоялъ хваралъуса вахъинеги вугин .
41008032	Гьеб кинабго ГІисаца гьезда рагьун бицана . Амма довегІанги вачун Пётр лъугьана гьедин абугейилан гьесда дандечІун кІалъазе .
41008033	Гьебмехалъ , кьурун вуссун , жиндирго муридазухъ валагьана гьев . Цинги , Пётрги вуцІцІинавун , абуна : — ТІагІа дида аскІоса , Илбис ! Аллагьасулаб тун , инсанасулаб лъугьун буго дур рекІелъе .
41008034	Гьениб букІараб халкъги жиндирго муридалги аскІоре ахІун , ГІисаца абуна : — Дида цадахъ вилълъине бокьарав чи ватани , гьес жиндирго напсалдаса инкар гьабе , жиндаго тІаде ккараб хъанчил гІазабги бачче ва дида хадув вачІа .
41008035	Щаян абуни , жиндирго гІумру цІунизе бокьулев чи гьелдаса махІрумлъила , диеги Рохалил хабаралъеги гІоло гІумруялдаса махІрумлъизе разилъарас гьеб хвасар гьабила .
41008036	Жиндирго рухІги рецІалие кьун , тІолабго дуниялалъул кверщел хъатикье щвеялъул щиб пайда бугеб инсанасе ?
41008037	Жиндирго рухІалъухъ хисизе жо щиб бугеб инсанасул ?
41008038	Гьаб мунагьаб ва пасатаб умматалда цеве дунги дир рагІабиги сан гьаричІев чи ГІадамил Лъимацаги сан гьавизе гьечІо , жиндирго Инсул нуралъ гвангъун , мукъадасал малаикзабигун цадахъ гьев вачІунеб мехалъ .
41009001	Цоги ГІисаца абуна : — ХІакълъун абулеб буго дица нужеда : тІубараб къуваталда Аллагьасул ПарччахІлъи рещтІунеб куц бихьичІого , жидеца хвалил лълъар гьекъезе гьечІел гІадамалги ругелха гьанир эхетаразда гьоркьор .
41009002	Гьелдаса хадуб анлъго къоялдасан , Пётрги , Якъубги , Иоаннги гурони тІокІав чиги цадахъ вачинчІого , ГІиса цо борхатаб магІарде вахана . Гьелги ралагьун рукІаго , хиса-басун лъугьана ГІиса .
41009003	Гьесул ретІел лъугьана , гІазухъахІаб кьерги чІван , кунчІ-кунчІизе ; кигІан цІакъ чураниги кІвелароан гьеб гьедин хъахІлъизабизе .
41009004	Цинги гьезда рихьана Илясги Мусаги . ГІисагун гара-чІварулел ругоан гьел .
41009005	Гьениб Пётрица ГІисада абуна : — Я МугІалим ! ЛъикІ буго гьаниб нилъее ! РачІа , лъабго хъощ базин гьаниб : цо дуе , цо Мусае , цо Илясие .
41009006	Гьедин абуна Пётрица , щиб абилебали лъаларого хутІидал . ХІакъикъаталдаги хІинкъун лъугьана муридзаби гьенир .
41009007	Гьебмехалъ цо хъахІаб накІкІул парча бачІун рахчизаруна гьел ва накІкІуда гьоркьосан бахъана цо гьаракь : — Гьав вуго дие вокьулев дир Вас . Гьасухъ гІенекке нуж !
41009008	Цинги гьебсагІат сверухъе ралагьидал , цохІо ГІиса тун батІияв чи гьезда гьенив вихьичІо .
41009009	МагІардаса гІодоре рещтІунаго , ГІисаца гьезда лъазабуна хваралъуса вахъун ГІадамил Лъимер вачІинегІан , гьаб нужеда бихьараб ишалъул лъиданиги бицунгейилан .
41009010	Гьениб бихьарабщинаб жиделъго цІунана гьез . Амма « хваралъуса вахъун вачІиналъул » магІна щибдайилан цоцазда цІехолдулел рукІана .
41009011	Цинги гьез ГІисада гьикъана : — Щайха диниял гІалимзабаз абулеб цин цеве Иляс авараг вачІине кколилан ?
41009012	ГІисаца гьезда абуна : — БитІараб буго , цин цеве Иляс вачІуна ва гьес кинабго къачІанги тола . Щайха ТІухьдузда хъван бугеб ГІадамил Лъимада гІемераб гІазаб-гІакъуба бихьилилан ва гІадамаз гьев инжит-хІакъир гьавилилан ?
41009013	Гьале дица нужеда абулеб буго : ТІухьдузда хъван бугеб куцалда , Иляс вачІана ; ва жидее бокьанщинаб гьабуна гьесие гІадамаз .
41009014	ГІиса дол жиндирго муридазда аскІове тІадвуссиндал , гІемераб халкъ бакІарун батана гьенибе . Диниял гІалимзабиги ругоан гьасул муридалгун дагІба-рагІиялда .
41009015	ГІиса вихьидал , тІолабго халкъ хІикмалъун хутІана , данде рортун гьесие салам кьезе лъугьана .
41009016	ГІисаца жиндирго муридазда гьикъана гьазулгун нужер бугеб дагІба щибилан ?
41009017	Халкъалда гьоркьоса вачІун цо чияс абуна : — Я МугІалим ! Дун духъе вачІун вуго женалъ кІал-мацІ ккурав , кІалъазе кІоларев васги вачун .
41009018	Гьеб жен киб кваланиги , дир вас гІодов ккола , кІалдиб полоп бала , цаби къерщезарула , цинги гьев цІоро-гъорон лъугьуна . Гьал дур муридазда абуна дица гьесул чорхолъа жен бачахъеян , амма гьезухъа бажаричІо .
41009019	Гьездехун ГІисаца абуна : — ГІай , нуж иман гьечІеб уммат ! КидалъагІан дун нужгун вукІинев ? КидалъагІан дица нуж хІехьезе кколел ? Ваче гьаниве дурго вас .
41009020	Вас гьесухъе вачун вачІана . ГІиса вихьаравго , хъубаб женалъ васасул щукІдул рукІкІинаруна ; гьев гІодов ккана , гевегахъдизе лъугьана ва гьесул кІалдисан полоп бурана .
41009021	ГІисаца гьесул инсуда гьикъана : — Вас гьедин лъугьаралдаса кигІан мех бараб ? — ГьитІинаб мехалдаса нахъего вуго гьев гьедин , — абун жаваб кьуна инсуца .
41009022	— Чанги цІадавеги рехана женалъ гьев , лъадалъеги рехана , хвезавизе бокьун . Дуда щибниги гьабизе кІолеб батани , нижеда гурхІун , кумек гьабе нижее .
41009023	ГІисаца гьесда абуна : — Дагьабниги божизе дудаги кІолеб батани , божа мунги . Божулев чиясда хІалкІолареб жо букІунаребин !
41009024	ГьебсагІат васасул инсуца ахІана : — Дун божула , кумек гьабе дие — божуларесе !
41009025	ТІаде гурун бачІунеб халкъги бихьун , гьеб женалъе амру гьабун , ГІисаца абуна : — Ле , мацІ лъалареб ва гІинкъаб жен ! Дица дуе амру гьабулеб буго гьев васасул чорхолъа тІагІаян ва тІокІаб киданиги гьенибеги къагеян .
41009026	Цо гьаракьги гьабун , кутакалда гьев васги сородизавун , шайтІан къватІибе кІанцІун бачІана . Цинги хварав чи гІадин лъугьана вас , хІатта гьев хваниланцин абулеб букІана гІемерисез .
41009027	Амма ГІисаца квер цІан тІаде вахъинавидал , вас вахъун чІана .
41009028	Рокъоре щун , жалго хутІидал , муридаз ГІисада гьикъана : — Нижеда щай кІвечІеб доб хъубаб жен бачахъизе ?
41009029	ГІисаца гьезие жаваб кьуна : — Доб тайпаялъул жундул рачахъизе кІола гІицІго дугІаялдалъун .
41009030	Гьениса рахъун Галилеялъул ракьалдасан унел рукІана гьел . ГІисае бокьун букІинчІо жив вачІунев вукІин лъиданиги лъазе .
41009031	Жиндирго муридазе насихІат гьабулев вукІана гьев . ГІисаца гьезда бицана : — ГІадамил Лъимер кьезе вуго гІадамазда кодове , цинги гьез гьев чІвала ва лъабабилеб къоялъ хваралъуса вахъина .
41009032	Амма гьезда бичІчІичІо гьел рагІабазул магІна , ва гьесда гьеб гьикъизеги хІинкъана .
41009033	Цинги гьел Капернаумалде щола . Рокъоре щведал , ГІисаца гьезда гьикъана : — Гьанире рачІунаго нухда сундул бицун дагІбадулел нуж рукІарал ? — абун .
41009034	Гьел руцІцІун чІана . Щайгурелъул гьел дагІбадулел рукІиндал жидеда гьоркьов бищун кІудиявлъун щивдай кколеван .
41009035	ГІиса гІодов чІана , ва жиндаго аскІове анцІила кІиявго муридги ахІун , гьес абуна : — Бищунго кІудиявлъун лъугьине бокьарав чи цогидазда гьоркьов бищунго гьитІинавлъун вукІа ва гьезие хъулухъалъе чІа .
41009036	Кодобе босун , ГІисаца цо лъимер гьезда гьоркьоб эхетизабуна ва , гьеб лъимада къвалги бан , абуна :
41009037	— Цо гьадинаб лъимер , дие гІоло , лъицаниги къабул гьабуни , гьеб бащалъизе буго дун къабул гьавиялда . Дун къабул гьавурав чияс , цохІо дун гуревги , дун нужехъе витІарав Аллагьги къабул гьавулев вуго .
41009038	Гьебмехалъ Иоанница абуна : — Я МугІалим ! Нижеда ватана цо чи дур цІаралдалъун жундул рачахъулев ; амма гьев чи нилъеда нахъвилълъунев гьечІо . Нилъеда нахъвилълъунев гьечІелъул , нижеца гьукъана досие гьеб иш гьабизе .
41009039	ГІисаца абуна : — Гьукъуге гьесие гьеб . Дир цІаралдалъун хІикмат бихьизабурав чиясда кІвезе гьечІо гьелдаса хадуб гьебсагІат дир хІакъалъулъ квешаб рагІи абизе .
41009040	Нилъеда дандечІоларев чи ккола нилъер рахъалда вугев чи .
41009041	ХІакълъун абулеб буго дица нужеда : нуж МасихІил муридал рукІинги лъан , дие гІололъун нужее гьекъезе гел цІун лъим кьурав чи кириялдаса махІрумлъиларо .
41009042	Амма диде иман лъуразда гьоркьоса цониги лъимер гІадинав пулан мунагьалде цІалев чи ккани , гьобоги горбода бухьун , ралъдалъе рехиго лъикІаб букІинаан гьесие .
41009043	Дур квералъ мун мунагьалде цІалев вугони , къотІун рехе гьеб . Цояб квер камун , алжаналде ин лъикІ дуе , кІиябго квергун жужахІалъул свин гьечІеб цІадаве рехизегІан .
41009045	Дур бохалъ мун мунагьалде цІалев вугони , къотІун рехе гьеб . Цояб бох камун , алжаналде ин лъикІ дуе , кІиябго бохгун жужахІалъуве рехизегІан .
41009047	Дур бералъ мун мунагьалде цІалев вугони , бахъун рехе гьеб . Цо бергун Аллагьасул ПарччахІлъиялде ин лъикІ дуе , кІиябго бергун жужахІалъуве рехизегІан .
41009048	ЖужахІалъул борхьазе хвелги букІунареб , жужахІалъул цІадуе свинги букІунареб !
41009049	Къурбаналъул гьан , тІаде цІам щван , бацІцІад гьабулеб гІадин , щивав чи цІадудалъун вацІцІад гьавизе вуго .
41009050	ЦІам лъикІаб жо буго . Амма гьелъул цІамгІаллъи холеб бугони , кин нужеца гьеб нахъеги цІамгІаллъизабилеб ? ЦІам цІуне нужелъго , ва цоцазда гьоркьор ракълида рукІа .
41010001	Гьениса вахъун Ягьудиялъул ракьалде щола ГІиса ва Иорданалъул добцояб рахъалда бугеб улкаялде уна . Нахъеги бакІарула гьесда аскІобе гІемераб халкъ . ГІисаца , жиндирго гІадаталда рекъон , гьенибги гьабуна гІадамазе вагІза-насихІат .
41010002	ГІисал хІалбихьизе рачІун , фарисеяз гьесда гьикъана : — Динияб къануналъ изну кьолебищ росас чІужу йиччан тезе ? — абун .
41010003	Мусал къануналда кин бугебилан гьикъана гьезие жавабалъе ГІисаца .
41010004	Гьез абуна : — Мусаца изну кьун буго , « цІар тІамиялъе нугІлъи гьабулеб кагъат кодобе кьолеб бугони , чІужу йиччан тезе бегьулилан » .
41010005	ГІисаца гьезда абуна : — Мусаца нужее гьеб Къанун хъвана нужер чанкІкІи сабаблъун .
41010006	Дуниял бижараб мехалдасаго Аллагьас рижана бихьинчиги чІужугІаданги .
41010007	« Гьединлъидал эбел-эменги рехун тун , бихьинчи чІела жиндирго чІужуялде вуссун , ва гьел кІиялго цолъун , цого лъугьина » . Гьелдаса хадур кІиго рукІунаро гьел , цого рукІуна .
41010008	
41010009	ХІасил , Аллагьас цолъизабураб инсанас батІалъизабизе бегьуларо .
41010010	Цинги рокъобги гьикъана муридаз гьелъулго хІакъалъулъ .
41010011	ГІисаца гьезие жаваб гьабуна : — ЧІужуги йиччан тун , цогидай ячарав чи , жиндирго йикІарай чІужуялда цеве мунагьалъукье ккола . Гьеб мунагьги зиналъун рикІкІуна .
41010012	Росасдаса ятІалъун цогидасе арай гІаданги зиначІужу ккола .
41010013	Жидерго лъимал рукІана гІадамаз ГІисахъе рачун рачІунел , гьезда цо квер хъвайилан гьарун . Муридаз гьел риччалел рукІинчІо .
41010014	Гьеб бихьидал , ГІисал ццин бахъана . Гьес абуна : — Лъимал дихъе рачІине риччай , гьезие квекІен гьабуге нужеца . Гьединазейин Аллагьасул ПарччахІлъи щун бугеб !
41010015	ХІакълъун абулеб буго дица нужеда : Аллагьасул ПарччахІлъи лъимаца гІадин къабул гьабичІев чиясе гьенибе нух гьечІо .
41010016	ГІисаца гьел лъимал каранде къана , тІад кверал рахъун , гьезда баркат лъегиян дугІа гьабуна .
41010017	ГІиса гьениса унаго , цо чи вачІана векерун ва , гьесда цеве накабаздаги чІун , гьикъана : — Я лъикІав МугІалим ! Абадияб рукъалъул бутІа щвеялъе щиб дица гьабизе кколеб ?
41010018	ГІисаца гьесда абуна : — Щай дуца дида лъикІавилан абулеб ? Щивниги лъикІав вукІунаро , цохІо Аллагь гурони !
41010019	Дуда лъалагури Аллагьасул амруял : « чи чІваге » , « зина гьабуге » , « цІогьодуге » , « гьересинугІлъи гьабуге » , « даран-базаралъулъ хІилла-рекІкІ гьабуге » , « эбел-инсул адаб-хъатир гьабе » .
41010020	Дов чияс ГІисае жаваб гьабуна : — Я МугІалим ! ГІолохъанаб мехалдасаго тІуразарулел руго дица гьел амруял .
41010021	Гьев чи рекІее гІедал , гьесухъги валагьун , ГІисаца абуна : — Цо жо буго дуе камун : инеги ун , дурго бугеб кинабго боцІи-рикъзи биче ва мискин-пакъирасе садакъаде кье , гьелъухъ дуе насиблъила зобалазул хазина . Цинги дихъе вачІа , дида цадахъ вилълъине .
41010022	ГІисал рагІабаз ракІ лъукъарав гьев чи къваридго нахъе ана . Щайгурелъул гьев вукІун вуго кутакалда бечедав чи .
41010023	Гьебмехалъ сверухъ ругел гІадамазухъги валагьун , ГІисаца жиндирго муридазда абуна : — Бечедав чиясе Аллагьасул ПарччахІлъиялде ворчІизе захІмалъулеб куц !
41010024	Гьелъ муридал хІикмалъизаруна . ГІисаца нахъеги гьезда абуна : — Ле дир лъимал ! Аллагьасул ПарччахІлъиялде лъугьине захІмалъизе бугеб куцха !
41010025	РукІкІадул ролъиялъусан лъугьине вараниялъего бигьа букІина , Аллагьасул ПарччахІлъиялде ворчІизе бечедав чиясеялдаса .
41010026	ЦІакъго хІикмалъун хутІарал гьез цоцазда абулеб букІана : — Гьедин батани , хвасарлъизе кІолев чигІаги щивдайха ?
41010027	Гьезухъги валагьун , ГІисаца абуна : — ГІадамазда гьеб кІолареб , амма Аллагьасда кІолебха ! Аллагьасда хІалкІолареб жо щибниги гьечІелъул !
41010028	Гьебмехалъ Пётрица гьесда абуна : — Гьале , кинабго рехун тун , ниж дуда цадахъ рилълъана . . .
41010029	ГІисаца гьесие жаваб кьуна : — ХІакълъун абулеб буго дица нужеда : дие гІоло ва Рохалил хабаралъе гІоло мина-рукъги , вацал-яцалги , эбел-эменги , чІужу-лъималги , хур-ахги рехун тарав цониги чи хутІизе гьечІо ,
41010030	гьелъухъ хІатта гьанже дуниялалъул рокъоб гІазаб-гІакъубаялдаго цадахъ , — гьелдаса нусцІулго цІикІкІун мина-рукъги , вацал-яцалги , эбел-эменги , лъимал-агьлуги , хур-ахги щвечІого , ва доба ахираталъул рокъоб абадияб гІумруги насиблъичІого .
41010031	Цере рукІарал чангиял тІарамагъаде ккела , тІарамагъада рукІаразул чангиял цере ккела .
41010032	Иерусалималдехун ралагьун унел рукІана гьел . ГІиса цеве-цеве вукІана . Гьесда хадур рачІунаго , гьесул муридал рахІат хун рукІана . Гьесда хадуб бачІунеб халкъги хІинкъун букІана . АнцІила кІиявго чапарги аскІове ахІун , нахъеги байбихьана гьес жиндиего ккезе бугелъул хІакъалъулъ бицине :
41010033	— Гьале нилъ Иерусалималде унел руго . Гьенив ГІадамил Лъимер кьезе вуго чІахІиял кашишзабаздаги диниял гІалимзабаздаги кодове ва гьезги гьев чІвазе къотІила . Цинги гьев кьела цогидаб халкъалъул гІадамазда кодове .
41010034	Гьезги инжит-хІакъир гьавила , тІаде тударила , цІалаца вухила , цинги чІвала ва лъабабилеб къоялъ хваралъуса вахъина гьев .
41010035	Гьебмехалъ гьесда аскІове вачІуна Зебедайил кІиявго вас — Якъубги Иоаннги . Гьез абула : — Я МугІалим ! Нижее бокьун буго нижеца гьарараб жо дуца тІубазе .
41010036	ГІисаца гьикъана : — Дица щиб гьабизе нужее бокьун бугеб ?
41010037	Гьез абуна : — Къудраталъул тахиде мун вахараб мехалъ , цояв кваранаб рахъалда , цогидавги квегІаб рахъалда , дуда аскІор гІодор чІезаре ниж .
41010038	ГІисаца гьезда абуна : — Нужедаго лъалеб гьечІо нужеца гьарулеб бугеб жо . КІвеладай нужеда дица гьекъезе бугеб лълъарги гьекъезе , дица бахине бугеб гІорги бахине ?
41010039	КІвелилан жаваб кьуна гьез . ГІисаца абуна : — Дица гьекъезе бугеб лълъарги гьекъезе ккезе буго нужеца , дица бахине бугеб гІорги бахине ккезе буго .
41010040	Амма дир кваранабги квегІабги рахъалда гІодор чІезариялъул иш дида бараб гьечІо , БетІергьанасул хІукмуялда бараб буго .
41010041	Гьеб хабар рагІарабго , хутІарав анцІавго муридасул ццин бахъана Якъубидаги Иоаннидаги .
41010042	АскІореги ахІун , ГІисаца гьезда абуна : — Нужеда лъалагури цогидал халкъазул парччахІзабийилан рикІкІунел гІадамаз халкъалда тІад ханлъи гьабулеблъи , чІухІби-хІакимзабазги гІадамазда тІад жидерго ихтияр билълъанхъизабулеблъи .
41010043	Амма нужеда гьоркьоб гьедин букІине бегьуларо . Нужеда гьоркьоса лъиениги бищунго кІудиявлъун вукІине бокьани , гьев цогидазе хъулухъалъе чІа абе .
41010044	Нужеда гьоркьоса бищунго цеве вукІине бокьаравги киназего лагълъун вукІа абе .
41010045	Щайгурелъул ГІадамил Лъимерги лъицаниги жиндие хъулухъ гьабизе вачІун гьечІо . Гьев вачІун вуго цогидазе хъулухъ гьабизе ва гІемеразе гІоло рецІалие жиндирго рухІ кьезе .
41010046	Гьале гьел Иерихоналде щола . Цинги , жиндирго муридалгун цадахъ ГІиса гьениса къватІиве вахъунеб мехалъ , гІемераб халкъ букІана гьесда хадуб бачІунеб . Гьенив нухлул ракьанда кІусун ватана Бартимай ( Тимайил вас ) абулев цо бецав гьардухъан .
41010047	Назареталдаса ГІиса жинда цевесан унев вукІинги лъан , ахІдезе лъугьана гьев : — Я , Давудил вас ГІиса ! ГурхІа мун дида !
41010048	ВуцІцІун чІайилан абуна гьесда гІадамаз . Амма гьев дагьабги гьаракь борхун ахІдезе лъугьана : — Я , Давудил вас ! ГурхІа мун дида !
41010049	Гьенивги лъалхъун , ГІисаца абуна гьев чи жинда аскІове вачейилан . ГІадамаз Бартимайида абуна : — Гьа , ракІ гІодобе биччай гьанже ! Вилълъа , мун жиндихъе вачеян абулеб бугин дос .
41010050	ТІад букІараб гІабаги гІодобе рехун , гьев кІанцІун тІаде вахъана ва ГІисада аскІове вачІана .
41010051	ГІисаца гьесда гьикъана : — Дица щиб гьабизе дуе бокьун бугеб ? Бецас жаваб гьабуна : — Я , Раббуни ! Беразда нахъеги канлъи бихьизе бокьун буго .
41010052	ГІисаца гьесда абуна : — А гьанже . Дурго божи-иманалъ сахлъизавуна мун . ГьебсагІат беразда канлъиги бихьун , ГІисада хадув къокъана гьев чи .
41011001	Гьел Иерусалималде щолел рукІана . Зайтуналъул магІарда аскІор ругел Бетфагиялде ва Бетаниялде гІагарлъидал , кІиго муридги аскІове ахІун ,
41011002	ГІисаца гьезда абуна : — Гьудуб нилъеда цебе бугеб росулъе а нуж . Росулъе лъугьаралго , цо бакІалда бухьун батила жеги чи тІад рекІинчІеб кІудияб кІерт . Рухьадасаги бичун , гьебги бачун рачІа .
41011003	Нужеца гьабулеб щибилан гьикъулев чи ккани , гьесда абе нижер ТІадегІанав ГІисае къваригІун бугин гьеб ; кватІичІого нахъе биччазе бугиланги абе .
41011004	Гьел ана . Гьениб гьезда батана къотІноб цо чиясул кавуялда бухьараб кІудияб кІерт . Рухьадаса гьеб бичулел рукІаго , гьенир рахъун чІун рукІарал гІадамаз гьикъана : — Нужеца гьабулеб щиб ? Щай нужеца гьеб кІерт рухьадаса бичулеб ?
41011005	
41011006	ГІисаца малъухъе кьуна муридаз гьезие жаваб . Цинги доз гьалги риччан тана .
41011007	КІерт ГІисахъе бачун бачІана . Гьелъул гьодиде рехана гьез жидерго партал , ва ГІисаги гьелда тІад рекІана .
41011008	ГІемерисез , тІаса бахъун ретІел букІана нухда тІибитІулеб . Цогидаз абуни , магъилъ ругел гъутІбуздаса къотІун , гІурччинал гІаркьалаби рукІана гьесда цере тІиритІулел .
41011009	Гьесда цере-цере унезги хадур рачІунезги турки ахІулеб букІана : — Гьошанна ! БетІергьанасул къудраталдалъун витІун вачІунев вугесда баркат лъеги !
41011010	ТІаде гІунтІулеб бугеб нилъер эмен Давудил ПарччахІлъиялда баркат лъеги ! Гьошанна ! ТІадегІанав Аллагьасе рецц !
41011011	Иерусалималде щваравго , ГІиса Мукъадасаб Рокъове лъугьана ва , киса-кибего бер щвезабун , хал-шал гьабуна . МаркІачІубер рукІкІинехъин букІиндал , анцІила кІиявго чапарги вачун , ГІиса Бетаниялде тІадвуссана .
41011012	Нахъисеб къоялъ радакьго вахъун Бетаниялдаса вачІунаго , ГІиса вакъана .
41011013	РикІкІадасанго гьесда бихьана тІад тІамах бараб цо инжиралъул гъветІ . ГъотІода пихъ гьечІодайилан аскІове индал , тІамах гурони , цониги инжир батичІо : инжир барщизе заман щун букІинчІо жеги .
41011014	Цинги ГІисаца гъотІода абуна : — Дуда тІад бижун пихъ тІокІаб лъицаниги киданиги квине хъван батугеги . Гьеб рагІана гьесул муридаздаги .
41011015	Гьале Иерусалималде щвана гьел . Мукъадасаб Рокъове лъугьун , гьенир даран-базаралда рукІарал гІадамал къватІире гъезе лъугьана ГІиса ; гІарац хисулел чагІазул столал ва къурбаналъе хъвезе маккал ричулел чагІи тІад гІодор чІолел бакІал кІалагъоркье чІвазаруна .
41011016	Мукъадасаб Рукъалъул азбаралъусан гІадамаз къайи баччизеги гьукъана гьес .
41011017	Цинги ГІисаца , гьезие малъа-хъвай гьабун , абуна : — ТІехьалда хъван гьечІищ : « Гьаб Дир рукъалда цІар букІине буго киналго халкъазул как-диналъул рукъ » , — абун . Нужецайин абуни гьаб хъачагъазул нохъоялде сверизабун буго .
41011018	ГІисал гьеб калам рагІидал , диниял гІалимзабиги чІахІиял кашишзабиги ургъизе лъугьана гьев тІагІинавизе рес киндай батилаян . Гьесукьа хІинкъун рукІана гьел , щайгурелъул ГІисал гІелмуялъ тІолабго халкъ хІикмалъизабун букІиндал .
41011019	Бакъ тІерхьунеб гІужалда шагьаралдаса къватІире рахъана ГІисаги муридзабиги .
41011020	Нахъисеб къоялъ радал тІадруссун рачІунаго балагьидал , доб инжиралъул гъветІ кьолболъанго бакъван бугоан .
41011021	ГІисаца абун рукІарал рагІабиги ракІалде щун , Пётрица гьесда абуна : — Я МугІалим ! Балагье , сон нагІана кьураб инжиралъул гъветІ бакъван бугеб куц .
41011022	ГІисаца гьезда абуна : — Аллагьасде божи-иман цІуне нужеца .
41011023	ХІакълъун абулеб буго дица нужеда : рекІелъе щаклъиги ккезе биччачІого , жинца абухъе лъугьине букІиналдаги божун , пуланав чияс гьаб мегІералда абуни , гьаниса бахъун ун ралъдалъе кІанцІеян , мегІер гьесие мутІигІлъизе буго .
41011024	Гьединлъидалин дица нужеда абулеб бугеб : дугІадулъ нужеца Аллагьасда щиб гьарулеб бугониги , нуж божа гьес нужер гьари тІубан бугилан . ТІубазеги бугебха гьеб !
41011025	Гьари-дугІаялъе Аллагьасда цере чІараб мехалъ , нужер ццин бугел гІадамал ратани , гьезда тІасалъугьа , гьебмехалъ Зобалазда вугев нилъер Эменги лъугьине вуго нужер къосиналда тІаса .
41011027	Нахъеги Иерусалималде щвана гьел . Мукъадасаб Рокъов жанив тирулев ГІиса вугеб мехалъ , гьесда аскІоре рачІана чІахІиял кашишзаби , диниял гІалимзаби , чІухІби-хІакимзаби .
41011028	Гьез ГІисада гьикъана : — Гьаб хІалтІи гьабизе ихтияр бугебищ дур ? Лъица дуе гьеб ихтияр кьураб ? — абун .
41011029	ГІисаца гьезие жавабалъе абуна : — Дицаги кьела нужее цо суал . Нужеца гьелъие жаваб кьуни , гьебмехалъ бицина дица нужеда лъица дие гьеб ихтияр кьурабали .
41011030	Лъадалъ ччун рахъун гІадамал рацІцІад гьаризе ихтияр ЯхІяе кисан щун букІараб : зобалаздасанищ яги гІадамаздасанищ ? Кье дие жаваб .
41011031	Цоцазда гьоркьоб хабар ккана гьезул . « Зобалаздасан букІанин абуни , гьес нилъеда абилагури , гьедин батани , щайха нуж ЯхІяда божичІелилан .
41011032	ГІадамаздасан букІанин абуни . . . » Гьедин абизеги , халкъалъукьа хІинкъун рукІана гьел , киназго ЯхІя хІакъав авараглъун рикІкІунев вукІиндал .
41011033	Жидеда лъаларилан жаваб кьола ГІисае гьез . ГІисаца гьездаги абула : — Дица нужедаги бицинаро лъил ихтияралдалъун гьаб хІалтІи гьабулеб бугебали .
41012001	Мисал бачун , гьезие гьадинаб хабар бицине байбихьана ГІисаца : — Цо чияс , цІолбол ахги гьабун , сверун чали къан буго , чагъир жаниб цІцІуйзе чаналъе гвендги бухъун буго , хъаравуласе борхатаб хъощги бан буго . Цинги ахихъабазухъе ижараялъе гьеб ахги кьун , гьев къватІиве ун вуго .
41012002	ЦІибил барщараб мехалъ , гьес дол ижарачагІазухъе цо рагьтІател витІун вуго жиндие кколеб бутІа босизе .
41012003	Доз кквезеги ккун гьев рагьтІател вухун вуго ва чІового нахъе хъамун вуго .
41012004	Гьанже ахил бетІергьанас цоги рагьтІател витІун вуго . Гьесулги бетІер лъукъун буго , инжит-хІакъир гьавун вуго .
41012005	Нахъеги витІун вуго цоги батІияв . Гьевги доз чІван рехун вуго . ГІемерал цогидалги ритІун руго . Гьелги доз цоял рухун , цогидал чІван руго .
41012006	Цинги гьесул хутІун вуго гьениве витІизе цохІо чи — гьесие вокьулев вас . Ахирги гьев витІун вуго ахил бетІергьанас , жиндир васасулгІаги хІурмат гьабилародайилан абун .
41012007	Амма ижарачагІаз цоцазда абун буго : « Гьале гурищ ирсилав . РачІа гьав чІвазе , — ирсги нилъеего хутІила » .
41012008	Кквезеги ккун , чІвала гьез гьев , гьесул жаназаги ахикьа къватІибе рехула .
41012009	Гьанже щиб гьабилеб дов ахил бетІергьанас ? ВачІинеги вачІун , чІвала гьес гьел , ахги цогидазухъе ижараялъе кьела .
41012010	Унго нужеца киданиги ТІехьалда цІалунгойищ букІинчІеб гьадинаб калима : « Къадалъ лъезецин ярагьунарилан къадахъабаз нахъе рехараб гамачІ битІахъе цололъ лъун буго .
41012011	Гьединаб букІун буго БетІергьанасул хІукму . Нилъер берда цебе лъугьараб кІудияб мугІжизат буго гьеб ! »
41012012	Гьеб мисал жидер рахъалъ бачараб букІин бичІчІана чІахІиял кашишзабазда . ГІиса кквезе хІаракат бахъулеб букІана гьез . Амма халкъалъукьа хІинкъун тезе ккана . Живго гьевги тун , нахъе ана гьел .
41012013	Цинги гьез цо-цо фарисеялги гьеродилалги ритІула ГІисахъе , гьесул кІал таризабизе кІоларищали бихьизе .
41012014	РачІун гьез ГІисада абула : — Я МугІалим ! Нижеда лъала мун ритІухъав чи вукІин . Лъилниги мурад цІунун , гьесие хІелиги дур пикруялда рекъоларо . Чи вихьун иш гьабулеб гІамалги дур гьечІо . Аллагьасул хІакъаб нух буго дур малъиги . Бице нижеда : къануналда рекъон , бегьулебищ къайсарасе магъало кьезе яги бегьуларебищ ? Гьа , кьелебищ гьеб нижеца яги кьеларебищ ?
41012015	Гьезул хІилла-рекІкІги бичІчІун , ГІисаца абуна : — Щай нужеца дир хІалал рихьулел ? Бихье , цо динар босе гьанибе дихъе .
41012016	Гьез гьеб босун бачІуна . Гьебмехалъ ГІисаца гьикъула : — Лъил суратги хъвай-хъвагІайги гьалда бугеб ? Къайсарасул бугилан абуна гьез .
41012017	— Къайсарасулаб къайсарасе кье , Аллагьасулаб Аллагьасе кье , — ян абуна ГІисаца гьезда . Гьесул жавабалъ хІикмалъизаруна гьел .
41012018	Цинги ГІисахъе рачІана къиямасеб къоялъ хварал тІаде рахъине рукІиналде инкар ккун чІарал саддукеял абулел гІадамал . Гьез ГІисада абуна :
41012019	— Я МугІалим ! Мусаца нилъее бихьизабун буго : « Цо пуланав чиясул вац хвани , гьесдасан лъимерги нахъе хутІичІони , гьесул вацас яче абе жиндирго хварав вацасул лъади , дов хварав вацасул наслу къинчІого букІине » .
41012020	Масала , анкьго вац вукІун вуго . ЧІужу ячун хадув , лъимерги нахъе хутІичІого , хун вуго кІудияв вац .
41012021	Цинги гьей ячун йиго хадусев вацас , амма лъимер лъугьиналдего , гьевги хун вуго . Гьебго жо лъугьун буго лъабабилев вацасулги .
41012022	Гьедин анкьавго вацас ячун йиго гьей , ва цонигиясе лъимерги лъугьун гьечІо . Ахиралда жийгоги хун йиго .
41012023	ХІасил , гьей анкьго росасул лъадилъун йикІарай гІадан къиямасеб къоялъ лъил чІужулъун йикІине йигей ?
41012024	Гьезие жавабалъе ГІисаца абуна : — ТІухьдузда бугеб лъангутІиялъ , яги Аллагьасул къудраталда божунгутІиялъцин гурищ нуж къосинарун ругел ?
41012025	Къиямасеб къоялъ тІаде рахъаразда гьоркьор я лъудби , я росал рукІине гьечІо , зобалазда ругел малаикзабазул гІадинаб гІумру букІине буго доба гьезулги .
41012026	Хварал тІаде рахъине рукІиналъул хІакъалъулъ цІаличІебищ нужеца Муса аварагасул хІакъалъулъ бицараб тІехьалда ? ЦІа рекІун бугониги , бухІунго лъугІулареб хъарахъалда аскІоб Аллагьас гьесда абурабила : « Дун вуго Ибрагьимил Аллагь , ИсхІакъил Аллагь , Якъубил Аллагь » .
41012027	Аллагь — гьев хваразул Аллагь гуро , чІагоязул Аллагь вуго . Кутакалда къосун руго нуж !
41012028	Гьезул бахІсалъухъ гІенеккун вукІарав ва ГІисаца кьураб камилаб жаваб рагІарав цо динияв гІалимчияс , аскІове вачІун , гьесда гьикъана : — Къануналда бищунго аслияб амру щиб кколеб ? — абун .
41012029	ГІисаца гьесие жаваб кьуна : — Бищунго аслияблъун ккола гьадинаб : « ГІенекке , Исраилил уммат ! Нилъер БетІергьан Аллагь цохІо вугев БетІергьан вуго !
41012030	Дурго БетІергьан Аллагь дуе вокьа дур тІолабго ракІалдалъун , дур тІолабго рухІалдалъун , дур тІолабго гІакълу-пикруялдалъун , дур тІолабго къуват-жаналдалъун » .
41012031	КІиабилебги : « Мунго гІадин вокьа дуе дуда аскІов вугевги » . Гьеб кІиялдасаго тІадегІанаб амру гьечІо .
41012032	Динияв гІалимчияс абуна : — ЛъикІ буго , МугІалим ! ХІакъаб рагІи абуна дуца , Аллагь цо вугилан ва Аллагь тун батІияв цоги бетІергьанги гьечІилан .
41012033	Жиндир тІолабго ракІалдалъун , тІолабго гІакълу-пикруялдалъун , тІолабго къуват-жаналдалъун Аллагь вокьулев вугони ва жинда аскІов вугевги вокьулев вугони , инсанасе гьеб цІикІкІине буго гьесул киналго батІи-батІиял къурбаназдаса .
41012034	Гьесул гІакъилаб калам рагІараб мехалъ , ГІисаца гьесда абуна : — Аллагьасул ПарччахІлъиялдаса мун рикІкІад гьечІевин . Гьелдаса хадуб тІокІаб лъилниги бахІарчилъи гІечІо ГІисада щибниги гьикъизе .
41012035	Хадубги Мукъадасаб Рокъоб вагІза гьабулаго , ГІисаца абуна : — Диниял гІалимзабаз щай абулеб МасихІ Давудил вас вугилан .
41012036	Илагьияб РухІалъ малъун Давудица жинцаго гурищ абулеб бугеб : « ТІадегІанав Аллагьас дир БетІергьанасда абуна : „ Дир кваранаб рахъалда гІодов вукІа , дица дур тушбаби дур хІатІазда цере чІезаризегІан “ » .
41012037	Гьедин Давудица жинцаго МасихІиде жиндир БетІергьанилан абулеб бугони , Давудил вас кин гьев кколев ? ГІемераб халкъ букІана ГІисал гьединал вагІзабазухъ гъира-цІаялда гІенеккун .
41012038	ГІисаца гІадамазда малъулаан : — Воре , гьал диниял гІалимзабаздаса цІунун чІа нуж . Гьезие бокьула халатал гІабабиги ретІун хьвадизе , базаркъотІноб халкъалъ жидеего салам кьезе ,
41012039	синагогабазда жанир киназдасаго церегІан гІодор чІезе ва гьоболлъухъ кванил тІотІода нахъа бищунго хІурматияб бакІ кквезе .
41012040	Рос хун хутІарал къоролзабазул боцІи-рикъзиги кванала гьез , рихьдаего халатал дугІаби гьарула . Гьеб кинабго цІикІкІун гьабунагІан , гІасияб букІине буго гьезие тамихІ .
41012041	Мукъадасаб Рокъоб садакъаде гІарац лъолеб бакІалда дандвитІун гІодовги чІун , ГІиса валагьун вукІана гьенибе гІарац рехулел гІадамазухъ . Чанги бечедал гІадамаз гІемераб гІарац рехулеб бугоан гьенибе .
41012042	ЯчІун цо мискинай къоролалъ рехана бащдаб капекалъул багьаяб кІиго пахьул гІарац .
41012043	Жиндирго муридалги аскІоре ахІун , ГІисаца гьезда абуна : — ХІакълъун абулеб буго дица нужеда : гьанибе садакъаде гІарац рехаразул бицани , гьадай мискинай къоролалъ бищунго цІикІкІунин кьураб .
41012044	Цогидаз садакъа гьабуна жидерго боцІи-рикъзи тІокІлъун , долъин абуни жиндиего хІажат букІаниги , садакъаде кьуна жиндирго бетІербахъиялъе хутІун букІарабщинаб .
41013001	ГІиса Мукъадасаб Рокъоса къватІиве лъугьиндал , гьесул цо муридас гьесда абуна : — Я МугІалим ! Гьал къадазулъ лъурал ганчІазул чІахІалъи , гьаб минаялъул кІодолъи !
41013002	Гьесие жавабалъе ГІисаца абуна : — Гьаб кІудияб кІалгІа бихьулагури дуда ? ГанчІида лъураб цониги гамачІ хутІиларо гьаниб кІалагъоркье чІвачІого .
41013003	Мукъадасаб Рукъалда дандбитІухъе , Зайтуналъул магІарда гІодов чІун ГІиса вугеб мехалъ , батІаго гьесда аскІоре рачІун , Пётрицаги , Якъубицаги , Иоанницаги , Андрейицаги гьарана :
41013004	— Гьаб дуца абулеб бугебщинаб иш кида лъугьине бугебали ва гьеб лъугьинехъин букІиналъе кинаб гІаламат загьирлъизе бугебалиги бице нижеда .
41013005	Гьезие жаваб гьабун , ГІисаца байбихьана : — Воре , цо лъицаниги къосинаризе гурин нуж !
41013006	Чанги вукІине вугелъулха , жив дун вугилан абун вачІунев чи . Чангиял гьез къосинаризеги руго .
41013007	Рагъал ккун ругилан ва ккезехъинги ругилан рагІани , гьелдаса нуж хІинкъуге . Гьеб цебеккунго лъугьине ккола , ва гьеб жеги ахирзаман гуро .
41013008	Цо халкъ цоги халкъалде , цо ханлъи цоги ханлъиялде тІаде кІанцІила . БакІ-бакІалда ракь багъарила , ракъи баккила . Гьеб ккола лъимер гьабизе хІара чІваялъул гІадинаб унтиялъул байбихьи .
41013009	Нужеца нужеего гІамал гьабе : щаян абуни , дун сабаблъун нуж судалде ахІила , синагогабазухъе рачун рухила , наибзабазда ва парччахІзабазда цере чІезарила , дир муридал ругилан нугІлъи гьабизе .
41013010	Амма ахирзаман тІаде щвелалде киналго халкъазда Рохалил хабар лъазабун букІина .
41013011	Судалда цере чІезе нуж рачараб мехалъ , щибдай бицинаян цебеккунго ургъел ккоге нужеда . ГьебсагІат нужерго рекІелъе рещтІараб жо абун биччай . Щайгурелъул нуж гуро гьебмехалъ кІалъазе ругел , нужер рекІелъе рещтІараб Илагьияб РухІин кІалъазе бугеб .
41013012	Вацас вац кьезе вуго чІвазе , инсуца вас кьезе вуго . Жидерго эбел-инсуда данде рахъун , лъималаз гьелги кьезе руго чІвазе .
41013013	Дун сабаблъун киналго гІадамазда рихина нуж . Амма ахиралде щвезегІан сабру гІурав чи хвасарлъила .
41013014	БукІинего бегьулареб бакІалда чІунтелалъул къабихІлъи бихьила нужеда , — цІалулесда лъалин гьелъул магІна , — гьебмехалъ мугІрузде лъута абе Ягьудиялда ругелал .
41013015	Гьеб къоялъ тІохда вугев гъоркье рещтІунгеян абе , къваригІараб-тараб босизе рокъове жаниве лъугьунгеян абе .
41013016	Хурив вугевги жиндирго ретІел босизе нахъвуссунгеян абе .
41013017	Вай , къинал руччабазе ва каранда хахулел лъимал ругел улбузе букІинаха дол къояз кІудияб къварилъи-гІазаб !
41013018	Хасало лъутизе ккогегиян гьари-дугІа гьабулел рукІа нуж .
41013019	Щаян абуни , гьебмехалъ рещтІине буго Аллагьас дуниял бижаралдаса гьанжелъагІан букІинчІеб ва хадубккун букІине къотІиги гьечІеб гІадинаб балагь .
41013020	Гьел къоял къокълъизаризе БетІергьанасул къадар букІинчІебани , цониги рижи хвасарлъизе букІинчІо . Амма жинцаго тІаса рищарал гІадамазе гІоло гьел къоял къокъ гьаризе хІукму буго гьесул .
41013021	Гьебмехалъ нужеда лъицаниги абуни МасихІ гьале гьанив вугилан , яги дова вугилан , — воре , нуж гьелда божуге .
41013022	Щаян абуни , гІемер рукІине руго гьебмехалъ гьересимасихІалги гьересиаварагзабиги . Бажарани , хІатта тІаса рищарал муъминзабигицин къосинаризе бокьун , чанги гІаламатал ва мугІжизатал рихьизарила гьез .
41013023	Воре , нуж цІодорго чІа ; гьале дица цебеккунго лъазабун толеб буго нужеда !
41013024	Дол къоязда , гьеб гІакъуба-къварилъиялдаса хадуб , бакъул нур тІагІун ина , ва моцІрол канлъиги ссун ина .
41013025	ЦІваби зодиса гІодоре гъенон рачІина , ва къвакІарал зобалги гьаргьадила .
41013026	Ва гьебмехалда вихьила накІкІазда гьоркьосан бергьараб къудраталда ва кІодолъиялда ГІадамил Лъимер вачІунев .
41013027	Зоб-ракьалъул цо рагІалдаса цоги рагІалде щвезегІан ункъабго рахъалдаса жинцаго тІаса бищараб агьлу данде бакІаризе жиндирго малаикзабиги ритІила гьес .
41013028	Нужеца мисалалъе босе инжиралъул гъветІ . Гьелъул гІаркьалабазда гІекІ базе ва тІамах бижизе байбихьараб мехалъ нужеда лъала рии тІаде щолеб бугеблъи .
41013029	Гьелдаго релълъун , гьал дица рицарал гІаламатал загьирлъараб мехалъ , нужеда лъала гьеб нуцІикІалтІе щун бугеблъи .
41013030	ХІакълъун абулеб буго дица нужеда : дуниялалда гьаб наслу букІаго лъугьине буго гьеб кинабго .
41013031	Зобалги ракьалги тІагІаниги , дир рагІаби нахъе хутІизе руго .
41013032	Амма цониги инсанасда лъаларо гьеб къо , гьеб сагІат кида тІаде щвезе бугебали . Я зобалазул малаикзабазда лъаларо , я Васасда лъаларо , гьеб лъала цохІо Инсуда .
41013033	Воре , нуж рорчІуда чІа , кида бачІунебали лъаларелъул гьеб заман .
41013034	Масала , пуланав чи сапаралъ унев вугони , гьес щивасе хІалтІи бикьун рукъалъул иш рагьтІателазда тІадкъан тола ва кавудул кІалтІа вугев хъаравуласдаги абун тола ворчІуда чІайилан .
41013035	Гьедин нужги рорчІуда чІа ! Нужеда лъаларелъул рукъалъул бетІергьан кида тІадвуссун вачІиневали : маркІачІумехалъищ , яги сордо бащалъараб мехалъищ , яги радакье хІелеко бахъараб мехалъищ , яги рогьа-роцІараб мехалъищали .
41013036	Гурони , тохлъукье тІаде рехун гьев вачІараб мехалъ , кьижун ратила гьесда нуж !
41013037	Нужеда гуребги , цогидаздаги абулеб буго дица : воре , нуж рорчІуда чІа !
41014001	КІиго къо хутІун букІана Пасхаялъул ва РеччичІел Панкъазул Байрамалъул анкь тІаде щвезе . ЧІахІиял кашишзабиги диниял гІалимзабиги ургъулел рукІана хІилла-рекІкІалдалъун кквезеги ккун ГІиса чІвазавизе рес кколарищали .
41014002	Амма абулеб букІана байрамалъул къоялъ лъикІ гурилан , халкъалъул дандечІей багъаризе бегьулилан .
41014003	Барасалъ унтарав Симон абулев чиясул бакІалда Бетания росулъ кваназе гІодов чІун ГІиса вугеб мехалъ , тІаде ячІуна махІ гьуинаб цІакъ къиматаб ва бацІцІадаб нахул цІураб щагІил сурахІиги босун , цо пуланай чІужугІадан . СурахІиги бекун , гьелъ гьеб нах ГІисал ботІроде чІехьола .
41014004	Гьенир рукІарал цо-цо гІадамал ццин бахъун лъугьуна . Гьез цоцазда абулеб букІана : — Щай гьабгощинаб нах гІадада хвезабулеб ?
41014005	Бичун букІарабани , лъабнусго динаралдаса цІикІкІараб гІарац щвелаан гьелъухъ , цинги мискинзабазе садакъаде кьезе бегьилаан гьеб . Гьедин гьей чІужугІаданалдаса рази гьечІого гаргадилел рукІана гІадамал .
41014006	ГІисаца гьезда абуна : — Те гьей жийго ! Щай нужеца гьей къварид гьаюлей ? Дие лъикІлъи гьабулейлъидал гьей йигей .
41014007	Мискинзаби кидаго ратила нужеда аскІор , бокьанщинахъе нужеца садакъа кьезе . Дунин абуни кидаго гуро нужгун вукІунев .
41014008	Гьелъ гьабуна жиндихъа бажарулеб иш ; цебеккунго дир черхалда тІаде махІ гьуинаб нахги тІун , хабалъейин гьелъ дун къачІалев вугев .
41014009	ХІакълъун абулеб буго дица нужеда : тІолабго дуниялалда Рохалил хабар лъазабунщинаб бакІалда бицен букІине буго гьай гІаданги ва гьалъ дие гьабураб лъикІлъиги ракІалде щвезабун .
41014010	АнцІила кІиявго чапарасда гьоркьов вукІарав Ягьуда Искариот ана гьебмехалъ чІахІиял кашишзабазухъе , ГІиса гьезда кодове кьезе разилъун .
41014011	Гьеб хабаралдаса дол цІакъ рохана , ва Ягьудае гІарац кьезе къотІиги гьабуна гьез . Цинги Ягьудаца балагьулеб букІана ГІиса гьезул кверде кьезе санагІалъи бугеб бакІги заманги .
41014012	РеччичІел Панкъазул Байрамалъул тІоцебесеб къоялъ , Пасхаялъул къурбаналъе кьегІер хъолеб къоялъ , муридаз ГІисада абуна : — Пасхаялъул квен киб кваназе дуе бокьилеб ? Инеги ун , нижеца хІадур гьабила гьеб .
41014013	Гьебмехалъ ГІисаца жиндирго кІиго муридасда тІадкъала : — Нуж а гьанже шагьаралде . Лъел гІеретІги цІун вачІунев цо чи ватила нужеда . Нуж гьесда хадур а .
41014014	Цинги гьев жаниве лъугьараб рукъалъул бетІергьанасда нужеца абе : « МугІалимасе лъазе бокьун буго жиндирго муридалгун цадахъ Пасхаялъул квание рукъ киб бугебали » .
41014015	Гьес нужеда бихьизабила чІухІизабун къачІараб гІатІидаб тІасарукъ . Гьеле гьениб гьабе нужеца нилъеего Пасхаялъул квен .
41014016	КІиявго мурид шагьаралде ана ва гьенире щведал , ГІисаца абухъе , ишги тІубана . Цинги Пасхаялъул квенги хІадур гьабуна .
41014017	Дуниял рукІкІараб мехалъ анцІила кІиявго чапаргун цадахъ ГІиса гьенив парахалъула .
41014018	ГІодор чІун кваналел рукІаго , ГІисаца абула : — ХІакълъун абулеб буго дица нужеда : дида цадахъ гьанир кваналел ругел нужер цояв дие хилиплъила .
41014019	ЦІакъ пашманлъун лъугьуна гьел . Цин-циял рахъун цІехола : — Дун гуро гурищ ? — абун .
41014020	ГІисаца гьезда абула : — Дида цадахъ гьаб гъадриниб чед ччулев вугев анцІила кІиявго чапарасда гьоркьов вуго гьев .
41014021	ГІадамил Лъимадул иш ккезе буго ТІухьдузда хъван бугеб куцалда . Амма квешаб балагь рещтІине бугебха ГІадамил Лъимер тушбабазул кверде кьурав чиясде . Дуниялалда вижичІевани лъикІан гьесие .
41014022	Гьедин кваналел рукІаго , ГІисаца , цо чедги кодобе босун , тІаде дугІаги гьабун , бек-бекун гьезухъе кьуна : — Босе , кванай . Гьаб буго дир черх !
41014023	Цинги , чогърол цІураб щурунги кодобе босун , Аллагьасе реццги гьабун , гьезухъе кьуна ГІисаца . Кинацаго иргадал гьекъана гьеб щурумалъуса .
41014024	Гьес абуна : — Гьаб буго гІемерав чиясе гІоло тІолеб дир би — ЦІияб КъотІи щулалъиялъе тІолеб би .
41014025	ХІакълъун абулеб буго дица нужеда : Аллагьасул ПарччахІлъиялда цІияб чагъир гьекъолеб къо тІаде гІунтІизегІан дица гьаб цІолбол цІцІураб жа тІокІаб гьекъезе гьечІо .
41014026	Цинги гьез туркаби ахІана , гьениса рахъун ун , Зайтуналъул магІарде рахана .
41014027	ГІисаца гьезда абула : — ЯхІ рехизе буго нужеца кинацаго , ТІехьалда хъван бугелъул : « Дица вехь чІвала , гІиги рахъ-рахъалде тІурун ина » .
41014028	Хун хадув чІаголъараб мехалъ нужедаса цеве щвела дун Галилеялде .
41014029	Пётрица гьесда абуна : — Киназго яхІ реханиги , дица яхІ рехиларо .
41014030	ГІисаца гьесда абула : — ХІакълъун абулеб буго дица дуда : гьанже радакье хІелеко кІицІул гІегІедилалде лъабцІулго инкар гьабизе буго дуца дидаса .
41014031	Амма Пётрица цІакъ ракІчІезабун абулеб букІана ГІисада : — Дуда цадахъ хвезе кканиги , дица дудаса инкар гьабизе гьечІо , — ян . Гьединго абулеб букІана киналго цогидазги .
41014032	Гьале гьел щвана Гетсемания абулеб бакІалде . ГІисаца жиндирго муридазда абуна : — Нуж гьанир гІодор чІун рукІа , дун Аллагьасе гьари-дугІа гьабун вачІинегІан .
41014033	Пётрги , Якъубги , Иоаннги рачана ГІисаца жиндаго цадахъ . РакІ хІинкъараб ва къваридаб ургъалилъе ккана гьев .
41014034	ГІисаца гьезда абуна : — Хвалил гІазаб буго дир рекІее . Нуж гьанир рукІа ! РорчІуда чІа !
41014035	Цинги , дагьав довегІанги ун , кІалагъоркьеги речІчІун , Аллагьасда гьардезе лъугьана , бегьулеб батани гьеб хвалил сагІат рикІкІад гьабейилан .
41014036	Гьес абулеб букІана : — Абба ! Я дир Эмен ! Мун сундуего хІалкІолев вугелъул , гьеб хвалил лълъар гьекъезабуге дида . Амма дие бокьухъе гуреб , дуего бокьухъе букІине биччанте !
41014037	ТІадвуссун вачІиндал , ГІисада гьел кьижун ратана . Гьес Пётрида абуна : — Симон ! Кьижунищ мун вугев ? Цо сагІаталъ кьижичІого яхІ гьабизе кІвечІеб къагІидаха дуда ?
41014038	Воре , нуж рорчІуда чІа ! Гьари-дугІаялде русса , нужго къосинарунгутІизе . Инсанасул рухІ — лебалаб , черх — загІипаб .
41014039	Нахъеги довегІанги ун , додинго Аллагьасда гьардезе лъугьана ГІиса .
41014040	Гьанжеги тІадвуссун щведал , ГІисада гьел ратула , беразул тІелхал бакІлъун , кьижун ккун . Щиб жаваб кьелебали лъаларого хутІана гьел .
41014041	Лъабабизеги додинго тІадвуссун щведал , ГІисаца гьезда абула : — Нуж жеги рахІаталда кьижунищ ругел ? Гьале , тІубанагури кинабго ! ТІаде гІунтІана доб ГІадамил Лъимер мунапикъзабазул кверде кьолеб сагІат .
41014042	Гьа , рахъа ! Доле хиянатчи тІаде щолев вугин !
41014043	ГІисаца гьедин абулаго , тІаде щвана Ягьуда , дол анцІила кІигояздасан цояв . Гьесда цадахъ хвалчабигун ва тІилалгун тІаде бачІунеб букІана чІахІиял кашишзабазги , диниял гІалимзабазги , чІухІби-хІакимзабазги битІараб гІемераб халкъ .
41014044	Хиянатчияс гьезда лъазабун букІана : « Дица убач гьабурав чи ГІиса вукІина . Цинги ккве нужеца гьев . Вореха , хъаравуллъи кутакаб чІезабе ! »
41014045	Ягьуда битІун ГІисада аскІове уна , « Рабби ! » — янги абун , гьесда убач гьабула .
41014046	ГьебсагІат тІад речІчІун гІадамаз ГІиса къан ккола .
41014047	Гьебмехалъ ГІисал цо муридас бахъун хьвагІараб хвалчаца цо чиясул ( гьев вукІана кІудияв кашишасул рагьтІател ) гІин къотІун рехула .
41014048	Гьездехун вуссун ГІисаца абула : — Хвалчабигун , тІилалгун хъачагъасде гІадин кІанцІанагури нуж дун кквезе .
41014049	Щибаб къоялъ нужее вагІза-насихІат гьабулев Мукъадасаб Рокъов вукІунаангури дун . Гьениб нужеца диде квер борхичІо . Амма ТІехьалда хъвараб ритІухълъизе биччанте !
41014050	Гьебмехалъ ГІисал киналго муридал , вукІаралъув гьевги тун , лъутун уна .
41014051	ГІицІаб черхалда тІад шаршавги жемун , цо гІолохъанчи вукІана гьесда хадув вачІунев . Амма рагъухъабаз гьев къан ккуна .
41014052	Шаршавги гъоркьго тун , толохІочго лъутун ворчІана гьев .
41014053	ГІиса вачана бищунго кІудияв кашишасухъе . Гьенир данделъун рукІана чІахІиял кашишзаби , чІухІби-хІакимзаби ва диниял гІалимзаби .
41014054	Пётрги вукІана нахъа-нахъа чІун вачІунев . Бищунго кІудияв кашишасул азбаралъувеги лъугьана гьездаго хадув цун . Цинги рагъухъабазда аскІов кІусун , цІадухъ хинлъулев вукІана .
41014055	Гьебмехалъ чІахІиял кашишзабазги тІолабго тІадегІанаб судалъги балагьулеб букІана ГІиса чІвазе къотІиялъе гІураб гІайиб гьесде гІунтІизабизе цогІаги нугІлъи . Амма гьеб гьезухъе щолеб букІинчІо .
41014056	ГІемер рукІана гьересинугІлъи гьабулел чагІи , амма гьез бицараб жо данде кколеб букІинчІо .
41014057	Цере рахъун цо-цо гьересинугІзаз гьадин абулеб букІана :
41014058	— Нижеда рагІана гьес абулеб гьаб инсанасул квераз гьабураб Мукъадасаб Рукъ щущазабила дица ва лъабго къоялде , лъицаниги квер хъвачІого , цІидасан банги кьелаян .
41014059	Амма гьелъие нугІлъи гьабулел гІадамаз бицунебгицин данде кколеб букІинчІо .
41014060	Гьебмехалъ тІаде вахъун бакьулъ эхетун бищунго кІудияв кашишас ГІисада гьикъана : — Дуда данде нугІлъи гьабун гьаз бицунеб бугеб жоялъе жаваб кьезе рагІигойищ дур гьечІеб ?
41014061	ГІиса , микъан кІалъачІого , вуцІцІун чІун вукІана . Бищунго кІудияв кашишас цоги суал кьуна гьесие : — Бице , мунищ кколев РахІманасул Вас МасихІ ?
41014062	— У , — ян абуна ГІисаца . — Нужеда вихьила ГІадамил Лъимер , Къудратав Аллагьасул кваранаб рахъалда гІодов чІунги ва зобалазул накІкІул парчабазда тІад вачІуневги .
41014063	Гьебмехалъ бищунго кІудияв кашишас , жиндаго тІад букІараб ретІелги тІу-тІун балаго , абуна : — ТІокІалги сундуе нилъее нугІзал къваригІарал ?
41014064	Нужеда рагІанагури гьасул гІасиял-пасикъал рагІаби . Щиб пикру нужер бугеб ? Киназго абуна гьев чІвазе къотІизе кколилан .
41014065	Рахъун цо-цоял гьесде тударулел рукІана . Беразда чІортоги бухьун , кьабулеб букІана гьесда : — Ле , авараг , лъица кьабурабали бице ! — янги абулаго . Цинги рагъухъабиги лъугьана гьев вухизе .
41014066	Азбаралъув гъоркьа вукІарав Пётрида аскІое ячІана бищунго кІудияв кашишасул цо гъараваш .
41014067	ЦІадухъ гІодов чІарав гьесухъги ялагьун , гьелъ абуна : — Мунги вукІанагури Назареталдаса ГІисада цадахъ .
41014068	НагІадала ккун инкар гьабуна Пётрица . Дуца бицунеб жо щибилан , гьеб жинда бичІчІуларилан чІана гьев . Цинги Пётрица къватІибехун нух босана . Гьебмехалъ бахъана хІелеко гІегІедулеб гьаракь .
41014069	Нахъеги гьев вихьун , гъаравашалъ гьенир рукІаразда бицана гьавги дозул чи вугилан .
41014070	Гьанжеги нагІадала ккуна Пётрица . Цо заманаялдасан нахъеги тІаделъана гьесде дол гІадамал хІакъикъаталдаги мун дозул чи вугин , мунги Галилеялдаса вукІине кколин .
41014071	Амма Пётр Аллагьасул цІар бахъун гьедаризе лъугьана гьев нужеца бицунев чи жинда лъаларилан .
41014072	Гьебмехалъ кІиабизеги гІегІедана хІелеко . Пётрида ракІалде щвана ГІисаца жинда абун рукІарал рагІаби : радакье бахъун хІелеко кІицІул гІегІедилалде лъабцІулго инкар гьабилин дуца дидасайилан . ГІек-гІекиялда гІодана гьебмехалъ Пётр .
41015001	Дуниял рогьарабго , чІахІиял кашишзабиги , чІухІби-хІакимзабиги , диниял гІалимзабиги ва тІолабго тІадегІанаб судги данделъун хІукму тасдикъ гьабуна ва , вухь-вухьун вачун , ГІиса Пилатихъе кьуна .
41015002	Пилатица ГІисада гьикъана : — Мунищха кколев жугьутІазул парччахІ ? ГІисаца жаваб кьуна : — Дуца абулеб бугоха гьедин .
41015003	ЧІахІиял кашишзабаз гьениб гІемер батІи-батІияб гІайиб гІунтІизабуна ГІисаде .
41015004	Пилатицайин абуни нахъеги гьикъана ГІисада : — Дуца жавабго кьолареб кинаб ? Дуде гьаз гІунтІизабулеб бугебщинаб гІайиб бихьуларищ ?
41015005	Гьел суалазеги ГІисаца щибго жаваб кьечІелъул , Пилат гІажаиблъун-хІикмалъун хутІана .
41015006	ГІадат букІана халкъалъ цІар чІварав цо туснахъ Пилатица байрамалъул къоялъ къватІиве виччалеб .
41015007	Пуланаб питнаялда гІахьаллъун чи чІварал гІадамазда цадахъ гьебго заманалда жанив тІамун вукІана Барабба абулев цо чи .
41015008	Кидаго гІадин жидер мурад тІубаян гьаризе рахъун ахІи базе лъугьана гІадамал , гъун-чІван Пилатихъе рачІунаго .
41015009	Пилатица гьезда абуна : — ЖугьутІазул парччахІ виччалищ , нужее бокьун батани ?
41015010	( Пилатида лъалеб букІиндалха чІахІиял кашишзабазул жахІда-хІусудалъ хІал гьабун жиндихъе кьурав чи гьев вукІин . )
41015011	Амма чІахІиял кашишзабаз халкъ тІамуна Барабба къватІиве виччайилан гьаризе .
41015012	Гьебмехалъ Пилатица гьезда гьикъана : — ЖугьутІазул парччахІилан абурав чиясе дица щиб гьабизеха нужее бокьун бугеб ?
41015013	— Хъанчида вазе витІе ! — ян ахІдана гьебмехалъ гІадамал .
41015014	— Гьас гьабураб квешлъигІаги щиб ? — абун гьикъана Пилатица гьезда . Амма гІадамал тІадеги цІакъ ахІдезе лъугьана : — Хъанчида вазе витІе ! — ян .
41015015	Халкъ рази гьабизе бокьун , Пилатица Барабба къватІиве виччана . ГІиса цІалаца вухеян ва хъанчида ваян амру гьабуна .
41015016	Рималъул рагъухъабаз ГІиса вачуна сардарасул претория абулеб кІалгІаялъул азбаралъуве . Рагъухъабазул тІубараб полк бахъинабун букІана гьенибе .
41015017	БецІбагІараб ххамил гІаба ххола ГІисада тІад . Зазил хьухьун гьабураб тажги лъола гьесул ботІрода .
41015018	Жидеца ГІиса кІодо гьавулев вугев гІадин : — ЖугьутІазул парччахІ чІахъаги ! — ян ахІдезе лъугьуна гьел .
41015019	Цинги гІонсоца бетІер бухула ГІисал , тІаде тударула , суждаялда чІун , гьесие бетІер къулулеб ххвел гьабула .
41015020	Инжит-хІакъир гьавун хадуб , доб багІараб гІабаги тІаса бахъун , жиндирго ретІел ретІуна гьесда тІад . Ва хъанчида вазе вачун уна .
41015021	Хуриса вуссун вачІунев данде ккана Киренеялдаса Симон абулев цо чи — Александрилги Руфилги эмен . Гьесда баччизабуна гьез ГІисае гьабураб хъанч .
41015022	Цинги ГІиса вачана Голгота абулеб бакІалде . Гьелъул магІна ккола « Гвангвара гохІ » .
41015023	Мехтизе гьарулеб гьекъолеб жоялъул цІун щурун кьуна гьесухъе . Амма ГІисаца гьеб гьекъечІо .
41015024	ГІиса хъанчида вана , ва лъица щиб босилебали можоро тІамун , ГІисал ретІел жидедаго гьоркьоб бикьизе лъугьана рагъухъаби .
41015025	Радал сагІат ичІго тІубан букІана ГІиса хъанчида вараб мехалъ .
41015026	Гьесде гІунтІизабураб гІайиб рехсараб хъвай-хъвагІайги гьабун букІана хъанчида , « ЖугьутІазул парччахІ » абун .
41015027	КІиго хъачагъги вукІана гьесда цадахъ хъанчида ван : цояв кваранаб рахъалда , цояв квегІаб рахъалда .
41015028	Цересан унел гІадамаз , гьев хІакъир гьавун , абулеб букІана бутІрулги хьвагІулаго : — Ле , щущазабун Мукъадасаб Рукъгун , лъабго къоялде гьеб цІидасан балев багьадур !
41015029	
41015030	Мунго хвасар гьаве ! Хъанчидаса гІодове рещтІа !
41015031	Гьебго къагІидаялда гьев хІакъир гьавун , цоцазда гаргадулел рукІана чІахІиял кашишзабиги диниял гІалимзабиги : — Цогидал хвасар гьарилилан вукІанин , живго хвасар гьавун бажаруларев чи !
41015032	Исраилил умматалъул парччахІ — МасихІ гьев ватани , рещтІа абе гьанже нилъеда вихьизе хъанчидаса гъоркье , гьебмехалъ божила нилъ гьесда . Гьесда цадахъ хъанчида рарал хъачагъалгицин рукІана ГІисаде хьанделел .
41015033	Къалъул гІужалда сверухъе тІолабго дуниял бецІлъана . Гьеб бецІлъи тІаса инчІо сагІат лъабго тІубазегІан .
41015034	СагІат лъабго тІубараб мехалъ , цо гучаб гьаракьги гьабун , ГІисаца ахІана : — Элои , Элои ! Лема шевактани ! — абун . ( Гьелъул магІна букІана : « Дир Аллагь ! Дир Аллагь ! Щай дуца дун рехун тарав ? » )
41015035	Гьенир рукІарал цо-цояз , гьеб рагІараб мехалъ , абулеб букІана : « ГІенекке , Иляс аварагасде ахІи балеб буго ! » — ян .
41015036	Гьебмехалъ векерун ун гьезул цояс , цІекІаб чагъиралдаги ччун , чІорто босун бачІана , гІорол тІогьибги бухьун , гьесухъе бегьана . Гьев чияс абулеб букІана : — ЧІа , гьанже бихьилин хъанчидаса гьев вахъизе Иляс авараг вачІунищали .
41015037	Цоги гучаб гьаракь гьабуна ГІисаца . Ва гьесул рухІ босун ана .
41015038	Мукъадасаб Рукъалъул хирияб бакІалда бигъун букІараб пардав тІарадаса ахаде щвезегІан кІихІи бихъун ана гьебмехалъ .
41015039	Рагъухъабазул нусилбетІер вукІана ГІисал хъанчида дандвитІун эхетун . Гьедин ГІисал рухІ босараб куц бихьидал , гьес абуна : — ХІакъикъаталдаги гьав чи Аллагьасул Вас вукІун вуго .
41015040	Гьенир нахъегІан чІун ралагьун руччабиги рукІана . Гьезда гьоркьор рукІана Магдалаялдаса Марямги , гьитІинав Якъубил ва Юсупил эбел Марямги , Саломеяги .
41015041	Гьел рукІана ГІиса Галилеялда вугеб мехалъго гьесда хадур рачІун , гьесие хъулухъалъе чІарал руччаби . Гьел гурелги , гьесда цадахъ Иерусалималде рачІарал цогидал руччабиги гІезегІан рукІана гьенир .
41015042	Гьеб букІана рузман къо . Шаматалда цебесеб къо букІиндал , бакъ щинкІилалдего вачІун тІаде щвана тІадегІанаб судалда гьоркьов гІахьаллъулев ва халкъалда жаниб жиндир къадру-къимат бугев Ариматеялдаса Юсуп абулев чи . ( Аллагьасул ПарччахІлъиялде хьул лъурав чи вукІана гьев . ) Гьев хІинкъичІого Пилатихъе ана ГІисал жаназа кьеян гьаризе .
41015043	
41015044	ГІиса хванилан рагІидал , гІажаиблъун хутІана Пилат . Дол рагъухъабазул нусилбетІерги ахІун , гьесда гьикъана цевегойищ хваравилан .
41015045	Гьев нусилбетІерасдасан ГІисал хвалил хІакъикъат лъарабго , Пилатица изну кьуна гьесул жаназа нахъе босизе .
41015046	Бичун босун бацІцІадаб хІебетгун , Юсупица ГІисал жаназа хъанчидаса бахъана ва , хІебтил мусруги бан , гьеб букъана кьурулъ бикІун къачІан букІараб нохъодул хабалъ . Нохъодул кІалтІе цо кІудияб гамачІги гиризабун тана .
41015047	Магдалаялдаса Марямги Юсупил эбел Марямги рукІана ГІиса хабалъ лъолеб бакІалъухъ ралагьун .
41016001	Шамат къо индал , Магдалаялдаса Марямицаги , Якъубил эбел Марямицаги , Саломеялъги бичун босана ГІисал мусруялда бахине гьуинал махІазул нах .
41016002	Цинги анкьил тІоцебесеб къоялъ цудунго рахъун ун , гьел ГІисал хабаде щолеб мех букІана гьанжего-гьанже бакъ баккулеб гІуж .
41016003	Нохъодул кІалтІаса гамачІ лъицадай нахъе гиризабилаян ургъел бикьулел рукІана гьел .
41016004	Амма гамачІ нахъе гиризабун батана . ( ЦІакъ кІудияб гамачІни букІана гьеб . )
41016005	Жанире лъугьиндал , гьезда гьенив кваранаб рахъалда гІодов чІун ватана хъахІаб гІаба ретІарав цо гІолохъанчи . РакІ гъанцІун лъугьана гьел .
41016006	— ХІикмалъуге нуж , — ан абуна гьес руччабазда . — Хъанчида ван хвезавурав Назареталдаса ГІисайин нужеца валагьулев вугев . Гьев хваралъуса вахъана . Гьев гьанив гьечІо . Гьале гьесул жаназа лъун букІараб бакІ .
41016007	Нужеца , инеги ун , гьесул муридаздаги Пётридаги абе Галилеялде ГІиса нужедаса цеве щвезе вугилан . ГІисаца цебеккунго лъазабун букІараб куцалда , дова вихьилин жидеда гьев .
41016008	Кутакалда хІинкъарал ва хІикмалъарал гьел руччаби , сородилаго гьеб нохъодаса къватІире кІанцІун , рекерун нахъе ана , гьелъул хІакъалъулъ лъиданиги бицинеги кІвечІо гьезда .
41016009	Анкьил тІоцебесеб къоялъ бакъ баккилелдего хваралъуса вахъарав ГІиса гьебго къоялъ тІоцеве вихьана анкьго шайтІан гьес жиндир чорхолъа бачахъун букІарай Магдалаялдаса Марямида .
41016010	Инеги ун , гьелъ ккараб иш бицана цере ГІисада цадахъ рукІаразда — гьесда хадуб ракІ бухІун гІодилел рукІаразда .
41016011	Амма гьел божичІо ГІиса чІаго вугин ва гьев жинда вихьанин абураб Марямил рагІиялда .
41016012	Гьелдаса хадуб цоги батІияб сипаталда ГІиса вихьана шагьаралдаса росулъе унев вукІарав кІиго муридасдаги .
41016013	ТІад руссун рачІун цогидаздаги бицана гьез жидедаги ГІиса вихьанилан , амма цогидал муридал гьездаги божичІо .
41016014	Ахирги ГІиса тІаде вачІуна анцІила цо чапар кваналев вукІараб бакІалде . Гьес гьезие бадибчІвай гьабула ракІ согІал чагІи ругин нужилан ва жив чІаголъун вихьарал гІадамазда божичІилан .
41016015	ГІисаца гьезда абуна : — Гьаб дуниялалда киса-кирего щун , тІолабго Аллагьас бижанщиналда лъазабе нужеца гьаб Рохалил хабар .
41016016	Диде иман лъурав ва лъадалъ ччун вахъун жиндир мунагьал чурарав чи хвасарлъизе вуго . Амма иман лъечІезе тамихІ букІина .
41016017	Диде иман лъурал ратІа гьарулел гІаламатал гьадинал рукІина : дир цІаралдалъун гьезда кІвела жундул рачахъизе ва гьезухъа бажарила батІи-батІиял мацІазда кІалъазе .
41016018	Борхьал кодоре рачаниги , загьру гьекъаниги , тІириги зарал лъугьинаро гьезие ; унтаразда квер хъвани , гьелги сахлъила .
41016019	Гьедин гьезие хабар бицун лъугІараб мехалъ , ТІадегІанав ГІиса зобалазде восун ана ва Аллагьасул кваранаб рахъалда рещтІана .
41016020	Муридалин абуни , гьениса рахъун ана киса-кибего Рохалил хабар лъазабизе . ТІадегІанасги квербакъулаан гьезие , ва гьез бицарабщинабги мугІжизатаздалъун ритІухълъулаан . Амин !
42001001	Нилъер агьлуялда гьоркьор Аллагьас тІуразарурал ишазул хІакъалъулъ къисаби , байбихьудаса бахъараб гьеб кинабго жидеда бихьарал ва Аллагьасул РагІиялъе жидеца хъулухъ гьабурал гІадамаз рицухъе хъвазе гІемерав чияс хІалбихьана .
42001002	
42001003	Гьединлъидал , бетІерчІахъаяв Теофил , дидаги лъикІ бихьана , авалалдасанго цІех-рех гьабун , тартибалда кинабго дуе хъвазе .
42001004	Гьаб цІалараб мехалъ дур ракІчІела дуда малъанщинаб жо хІакъаб букІиналда .
42001005	Гьерод Ягьудиялъул ханлъун вугеб заманаялда вукІана Абиял тухумалъул чилъун кколев Закария абулев цо кашиш . Гьесул чІужуги йикІана Гьарун аварагасул наслуялъул гІадан . Гьелда цІарги букІана Элисабет .
42001006	Гьел кІиялгоги рукІана Аллагьасул вализаби . БетІергьанасул тІолабго амру-нагью ракІбацІцІадго тІубазабулаан гьез .
42001007	Амма гьезул лъимал рукІинчІо . Элисабет йикІана лъимер гьабуларей гІадан . Гьел рукІана гІолохъанлъиялдаса арал гІадамал .
42001008	Гьале гьанжеги гьезул тухумалде ирга щола Мукъадасаб Рокъоб хъулухъ гьабизе .
42001009	Кашишзабазул гІадаталда рекъон , можоро тІамидал , Закарияде тІаде ккола , Аллагьасул Мукъадасаб Рокъове жаниве лъугьун , махІгьуинаб нахул кьеккен гьабизе .
42001010	Нахуда цІа бакулев гьев вугеб мехалъ , киналго хутІарал гІадамал рукІана къватІирехун чІун какал ралел .
42001011	Кьеккеналъул кІкІуй тІад беролеб хирияб бакІалъул кваранаб рахъалде Бичасул малаик рещтІана гьебмехалъ Закарияхъе .
42001012	Малаик вихьараб мехалъ , Закария вихха-хочун лъугьана ва кутакалда хІинкъана .
42001013	Малаикас гьесда абуна : — Мун хІинкъуге , Закария , Аллагьас къабул гьабуна дур гьари-дугІа . Дур лъади Элисабетица дуе вас гьавизе вуго . ЯхІя лъе дуца васасда цІарги .
42001014	Дуе талихІги рохелги босун бачІина гьес , цогидал гІемерал гІадамалги рохила гьев гьавиялдаса .
42001015	Аллагьасда цебе кІодолъи щвела гьесие , чагъирги цогидаб жаги гьекъеларо гьес , эбелалъул ургьив вугеб мехалъго Илагьияб РухІги лъугьина гьесулъе .
42001016	Исраилил лъималазул гІемерисел жидерго БетІергьан Аллагьасде руссинарила гьес .
42001017	Иляс аварагасул хІалкІолъигун ва къудратгун ТІадегІанасдаса цеве вачІун , эбел-инсулги лъималазулги ракІал цоцалъ журазарила гьес , къосун Аллагьасде мугъ рехаралги тІадруссинарила муъминазул гІакъиллъиялде . ТІадегІанав вачІиналде къачІала гьес хІадур гьабураб халкъ .
42001018	Гьебмехалъ Закарияца малаикасда гьикъана : — Сундалъунха дида гьеб лъалеб ? Дунги ригь арав чи вуго , дир чІужуги гІолохъанго гьечІо .
42001019	Малаикас гьесие жаваб кьуна : — Дун вуго Аллагьасда цеве вугев ЖабрагІил малаик . Гьес дун витІана дуда кІалъазе ва дуда рохел бицине .
42001020	Жиндир болжалалда тІубазе бугеб дица бицараб рагІиялда мун божичІелъул , гьале дур кІал-мацІ кквела ва гьеб иш тІубазегІан кІалъазе кІвеларо дуда .
42001021	Закария къватІиве вачІиналъухъ балагьун чІун букІана халкъ гьебмехалъ . Щайдай гьев Мукъадасаб Рокъов жанив кватІаравилан хІикмалъун рукІана гІадамал .
42001022	КъватІиве вачІараб мехалъ , Закарияда кІвечІо гьезда кІалъазе . Гьезда бичІчІана Мукъадасаб Рокъоб жаниб гьесие Аллагьасул илгьам лъугьараблъи . Гьелдаса хадуб , килщаз ишанал гьарун гурони , кІал бичІун тІокІаб рагІи абичІо Закарияца .
42001023	Мукъадасаб Рокъоб хъулухъ гьабизе тІадаб заман лъугІидал , Закария жиндирго рокъове тІадвуссана .
42001024	Цинги Элисабетил ургьибе лъимер ккана , ва щуго моцІалъ , къватІи-рокъое яхъинчІого , яхчун чІана . Гьелъ абулаан :
42001025	— Гьале , Аллагь гурхІараб мехалъ , дие гьес гьабураб лъикІлъи , лъимер гьечІолъиялъул бугьтан гІадамазда цебесан дида тІаса ине .
42001026	Анлъабилеб моцІалъ Аллагьас ЖабрагІил малаик витІана Галилея улкаялъул Назарет шагьаралде Давудил наслуялъул Юсупилан цІар бугев чиясе абурай цо ясгІаданалъухъе . Гьелда цІар букІана Марям .
42001027	
42001028	Гьелъухъе вачІун ЖабрагІил малаикас абуна : — ЙорчІами , Аллагьасул баркат рещтІарай яс ! БетІергьан вуго дуда аскІов .
42001029	Малаикас гьедин абидал , йихха-хочун лъугьана гьей , ва гьел рагІабазул магІна щибдайилан йикІана .
42001030	— ХІинкъуге , Марям ! — ан абуна гьелда малаикас . — Бичасул рахІмат насиблъана дуе .
42001031	ГІенеккея , дур ургьибе лъимер ккела , ва дуца вас гьавила . ГІиса абун лъела дуца гьесда цІарги .
42001032	ЦІакъ кІудияв чи вахъина гьесул . ТІадегІанав Аллагьасул Василан абила гьесда . Жиндирго эмен Давудил тах кьела Аллагьас дур васасе .
42001033	Абадиялъего вукІина гьев Якъуб аварагасул халкъалъул ПарччахІлъун , ва гьесул ПарччахІлъиялъе ахирго букІине гьечІо .
42001034	— Росасецин инчІей дие гьеб кин лъугьунеб ? — ан гьикъана гьесда Марямица .
42001035	Малаикас абуна : — Илагьияб РухІ рещтІина духъе . БетІергьанасул хІалкІолъиялъул накІкІул парчаялъ яхчила мун . Гьединлъидал Аллагьасул Васлъун рикІкІина гьеб Илагьияб Лъимер .
42001036	Лъимер-бетІер лъугьунарей гІадамилан рикІкІуней йикІарай дур гІагарай чІужу Элисабетги , гьанже гІолохъанго гьечІониги , лъимаде йиго . Анлъабилеб моцІ буго гьеб ккаралдаса .
42001037	Аллагьасда хІалкІолареб жо щибго букІунарелъулха !
42001038	Гьебмехалъ Марямица абуна : — Гьале , дун БетІергьанасул лагъ ! Дуца абухъе ккезе биччанте дие ! Цинги малаик Марямида аскІоса нахъе ана .
42001039	Гьел къоязда Марям гІедегІун ана Ягьудиялъул мугІрузда бугеб шагьаралде .
42001040	Закариял бакІалде щведал , гьелъ Элисабетие салам кьуна .
42001041	Марямил салам рагІарабго , гьебсагІат Элисабетил ургьиб лъимер кІанцІезе лъугьана . Илагьияб РухІалъул цІуна гьей .
42001042	— Руччабазулъ бищунго баркат кІудияйлъун лъугьана мун , — ан ахІун гьаракь гьабуна Элисабетица . — Баркат кІудияблъун лъугьана дур ургьиб хулараб лъимерги .
42001043	Дир ТІадегІанасул эбел къавулъе ячІинегІанасеб даражаялъул гІаданищха дун !
42001044	Гьале дур салам рагІарабго , бохун кІанцІезе лъугьана дир ургьиб лъимер .
42001045	БетІергьанасдасан дуде бачІараб ругьел тІубазе бугелъул , гьелда божарай мун гьардарай гурищ .
42001046	Марямица ахІана : — Аллагь кІодо гьавизе лъугьун буго гьинал ракІ .
42001047	Гьес дун хвасар гьаюлин бохун буго дир рухІги .
42001048	Дун пакъирай лагъалда Бичасул бер речІчІидал , Баркат бугей гІаданлъун гІаламалъ рикІкІина дун .
42001049	Жиндир цІар мукъадасав къудратав БетІергьанас КІудаб даражаялде яхине гьаюна дун .
42001050	ГІибадат гьабуразул наслабазда гурхІана .
42001051	Гучаб гьесул къуваталъ чІухІарал къезарула , Гьезул квешал къасдалги къинарула киналго .
42001052	БетІергьанас пахруял тахидаса рехула , Пакъирал , кІодо гьарун , тІадегІанлъизарула .
42001053	Ракъаразе Аллагьас къваригІанщинаб кьола , Бечедал рачахъула , щибго жоги кьечІого .
42001054	Дол нилъер умумузда абун букІараб куцалъ , Ибрагьимил лъугьарал киналго наслабазда Абадул абадиялъ гурхІилин кьураб рагІи РакІалде щун , Аллагьас жиндирго лагълъун кколеб Исраилил халкъалъе кумек гьабуна гьанже .
42001055	
42001056	Гьениб лъабго моцІги бан , Марям тІадюссун жиндирго рокъое ана .
42001057	Къо тІаде щвараб мехалъ , Элисабетие вас гьавуна .
42001058	Аллагь гурхІун гьелъие лъимер гьабун бугин рагІараб мехалъ , гьелда рахьи базе рачІунел рукІана Элисабетил мадугьалзабиги гІагарал чагІиги .
42001059	Микьабилеб къоялъ васасе сунат гьабизе рачІарал чагІазе бокьана , инсудаго гІадин , васасда цІарги Закария лъезе .
42001060	Гурин , васасда цІар ЯхІя лъезе кколилан абуна Элисабетица .
42001061	Гьез гьелда абуна : — Нужер гІагарал чагІазда гьоркьов гьединаб цІар бугев чи гьечІо гури , — ян .
42001062	Цинги , квераз ишан гьабун , Закарияда бичІчІизабуна васасда щиб цІар лъезе дуе бокьун бугебилан .
42001063	Цо хъарщиги бачІинабун , Закарияца гьелда тІад хъвана : « Васасда цІар ЯхІя лъезе ккола » , — ян . Киналго гІажаиблъана гьебмехалъ .
42001064	Гьеб лахІзаталда Закариял кІал ричІун бачІана , мацІалдаса гарацІ бичун ана ва Аллагьасе рецц гьабун кІалъазе лъугьана .
42001065	Мадугьалзабазул рекІелъеги кутакаб хІинкъи лъугьана гьебмехалъ , Ягьудиялъул киналго мугІрузда тІибитІана гьелъул хІакъалъулъ хабар .
42001066	Гьеб рагІанщинас , гьелъул пикру гьабулаго , абулеб букІана : — Щив чидай вахъина гьадав васасул ? ХІакъикъаталдаги Бичасул хІалкІолъи букІана гьесулъ .
42001067	ЯхІял эмен Закария Илагьияб РухІалъул цІуна , Аллагьасдасан рачІарал гьадинал рагІаби абуна гьес :
42001068	— Исраилил халкъалъул БетІергьан Аллагьасе рецц гьабилин , Нилъехъе вачІун гьес нилъ тархъан гьаридал .
42001069	Гьес жиндирго лагъ Давудил кьолбодасан нилъее кьела Нилъ хвасар гьаризе къудрат бугев чи .
42001070	НекІо заманаялда жиндирго аварагзаби ритІун , Гьес нилъее рагІи кьун букІана :
42001071	Нилъер тушбабаздаса ва нилъ рихаразул квердаса Жинца хвасар гьарилилан ,
42001072	Нилъер умумузда гурхІилилан Ва мукъадасаб къотІи тІубазабилилан .
42001073	Нилъер умматалъул эмен Ибрагьимие гьес гьа гьедун букІана , Тушбабазул квердаса хвасарлъун ,
42001074	ХІинкъичІого тІубараб гІумруялъ
42001075	РитІухъго ва бацІцІадго Жиндие тІагІат гьабизе изнуги ресги букІинабилин .
42001076	Мунги , дир лъимер , рикІкІина Къудратав Аллагьасул авараглъун , ТІадегІанав МасихІидаса цеве вахъина мун , Гьесие нух къачІазе
42001077	Ва , мунагьал чурун , нуж хвасарлъилилан Халкъалда лъазабизеги .
42001078	Аллагь гурхІун , гьес нилъее зодисан рогьел рещтІинабила , Хвалил бецІаб рагІдукь ругезе канлъи букІине , Ракълиде рачунеб нухги бихьизабила нилъеда .
42001079	
42001080	ЯхІя кІудияв гІолев вукІана , гІакълу цІубалеб букІана . Исраилил халкъалда цеве вахъинегІан гьес гІумру гьабуна гІицІаб авлахъалда .
42002001	Гьеб букІана кинабго халкъалъул хъвай-хъвагІай гьабейилан Август къайсарил амру бачІараб заман .
42002002	Сириялда сардарлъун Квириний таралдаса хадуб халкъалъул тІоцебесеб хъвай-хъвагІай букІана гьеб .
42002003	Жиде-жидер шагьаралде хъвай-хъвагІаялъе унел рукІана гІадамал .
42002004	Галилеялъул Назарет шагьаралдаса вахъун Юсупги ана Ягьудиялда бугеб Бетлегьем абулеб Давудил шагьаралде хъвай-хъвагІаялъе , гьев вукІиндал Давудил наслу-зурияталъул чи .
42002005	Цадахъ ячун йикІана гьесие магьари лъурай , лъимер гьабизе мех щварай Марямги .
42002006	Гьале гьадаб шагьаралде щвараб мехалъ , лъимер гьабизе хІара чІвана гьелда .
42002007	Марямица гьавуна жиндирго тІоцевесев вас . Петералда гьезие рещтІине бакІ щун букІинчІелъул , кьуща-рущан цо руссниб лъуна гьелъ лъимер .
42002008	Сардилъ жидерго рехъен цІунун рорчІуда чІарал гІухьби рукІана гьенир цо гІалахалда .
42002009	Гьезухъе рещтІана Бичасул малаик . БетІергьанасдасан бачІараб гвангъараб нуралъ къалъ-къалъизаруна гьел гІухьби , гІасияб хІинкъиялъ къахІан ккуна гьел .
42002010	— ХІинкъуге , — ян абуна гьезда малаикас . — ТІолабго гІаламалъего гІахьалаб кІудияб рохел бицине вачІун вуго дун нужехъе .
42002011	Давудил шагьаралда жакъа гьавуна жинца нуж хвасар гьаризе вугев ТІадегІанав МасихІ .
42002012	Гьелъие гІаламатги буго нужее : руссниб лъун батила нужеда кьущараб лъимер .
42002013	Цойидасанго зобалаздасан малаикзабазул бо рещтІана гьев малаикасда аскІоб . Аллагьасе рецц гьабулаго гьез ахІулеб букІана :
42002014	— ТІадегІанал зобалазда — Аллагьасе рецц ! ГІодоб ракьалда — разилъаразе рекъел !
42002015	Малаикзаби зодире тІадруссун роржун индал , гьал гІухьбуз цоцазда абуна : — БетІергьанасдасан нилъехъе бачІараб гьаб хабаралъул хІакъикъат лъазе , Бетлегьемалде рилълъине рачІа , — ян .
42002016	ГІедегІун доре щведал , гьазда Марямги ятана , Юсупги ватана , руссниб лъун Лъимерги батана .
42002017	Лъимер бихьарабго , гІухьбуз бицана малаикасдасан гьеб Лъимадул хІакъалъулъ жидеда рагІарабщинаб .
42002018	Гьеб рагІанщинав чи хІикмалъизавуна гІухьбузул хабаралъ .
42002019	Марямицани гьел киналго рагІаби хазина гІадин рекІелъ цІунана , ва гьелъул пикрабазда йикІунаан гьей .
42002020	Малаикас жидеда бицухъе иш ккун батидал , бихьаралъухъги рагІаралъухъги Аллагьасе тасбихІги реццги гьабулаго нахъруссун ана гІухьби .
42002021	Микьго къо байдал , Васасе сунат гьабураб мехалъ , гьесие кьуна эбелалъул ургьив гьев хулилалдего малаикас абун букІараб ГІиса абураб цІар .
42002022	Мусал къануналда рекъон , лъимер гьабун хадуб гьел рацІцІад гьаризе кколел къоял тІаде щведал , гьез Вас Иерусалималде вачана БетІергьанасе назру гьавун кьезе .
42002023	( БетІергьанасдасан бугеб къануналда рекъон тІоцебе гьабураб бихьинаб рижи БетІергьанасул назрулъун рикІкІунаан . )
42002024	Гьебго къануналда рекъон , къурбаналъе хъвезе кколаан кІиго рохьил микки яги кІиго миккидул тІинчІ .
42002025	Доб заманаялда Иерусалималда вукІана Симеон абурав цо чи . Гьев вукІана жиндилъ иманги варагІги бугев , Исраилил халкъ хвасарлъиялъухъ урхъарав чи . Илагьияб РухІ жинде гІагарлъарав чиги вукІана Симеон .
42002026	Илагьияб РухІалъ гьесие илгьам гьабун букІана Бичасул МасихІ вихьичІого гьев хвезе гьечІилан .
42002027	Илагьияб РухІалъин гьев доб къоялъ Мукъадасаб Рокъовеги вачун вачІарав . Эбелалъги инсуцаги гьитІинав вас ГІисаги вачун вачІана гьениве , къануналъул гІадат тІубазабизе .
42002028	Симеоница , гьевги кодове вачун , Аллагьасе реццги гьабун , гьадин абуна :
42002029	— Я , дир БетІергьан , дун дур лагъ , дур къотІи тІубан , гьанже парахатго къадаралде щолев вуго , дирго беразда бихьидал дуца хІадурун букІараб хвасарлъи . Гьаб буго киналго халкъал кантІизарилеб Нур ва дурго Исраилил халкъалъул къадру-рецц !
42002030	
42002031	
42002032	
42002033	Симеоница васасул хІакъалъулъ абурал гьел рагІабаз гІажаиблъизаруна Юсупги Марямги .
42002034	Симеоница гьезие дугІа гьабуна ва гьесул эбел Марямида абуна : — Гьале гьаб Лъимер сабаблъун Исраилил халкъалъул гІемерисел гІодор ккела ва гІемерисел тІаде рахъина .
42002035	Дурги рекІелъ ханжар къазе буго . Гьаб Лъимер лъугьина Аллагьасул гІаламатлъун , амма гІемерисез гьелда дагІба базе буго , гьелдалъун гІемерисезул рекІелъ ругел къасдал загьирлъила .
42002036	Гьений йикІана Ашерил наслуялъул Пенуэлил яс ХІаннат , жиндилъ кашпу-карамалъи бугей , цІакъго херай гІадан . Анкьго соналъ гурони росасда цадахъ гІумру тІамичІо гьелъ .
42002037	Гьелдаса хадуб ункъоялда ункъо сон къороллъуда арай гьей , къасиги къадги кІал ккун , какал ран , кидаго Мукъадасаб Рокъоса къватІие яхъинчІого , БетІергьанасе тІагІат-гІибадаталда чІун йикІана .
42002038	Гьебмехалъ , аскІоеги ячІун , Аллагьасе реццги гьабун , гьеб Лъимадул хІакъалъулъ бицана гьелъ Иерусалим хвасарлъиялъухъ урхъун рукІаралщиназда .
42002039	БетІергьанасдасан бугеб къануналда рекъон кинабго ишги тІубазабун , гьел Галилеялде , жидерго Назарет шагьаралде , тІадруссана .
42002040	Вас кІудияв гІолев вукІана , гІолохъанлъиялде вахунев вукІана , гІакълу цІубалеб букІана . Аллагьасул баркат бессун букІана гьесулъ .
42002041	Щибаб соналъ гьесул эбелги эменги унаан Иерусалималде Пасхаялъул байрамалде .
42002042	АнцІила кІиго соналде ГІиса вахиндалги , гІадаталда рекъон , Иерусалималде байрамалде ана гьал , гьевги вачун .
42002043	Байрамалъул къоял индал , ал тІадруссана , гьитІинав ГІиса Иерусалималдаго чІана . Юсупидаги васасул эбелалдаги лъачІо гьев гьенив чІаравлъи .
42002044	Цогидазда цадахъ ун ватилин гьевилан тана гьаз . Цо къойил нух тедал , гІага-божаразда гьоркьов гьев валагьизе лъугьана гьал .
42002045	Гьевги ватичІого , тІадруссун гьев валагьизе Иерусалималде ине ккана .
42002046	Гьале лъабабилеб къоялъ гьазда гьев Мукъадасаб Рокъов ватана мугІалимзабазда гьоркьов , гьезухъ гІенеккун ва гьезда цІехолдулев .
42002047	ГІенеккаралщинал хІикмалъизарун рукІана гьесул гІакъиллъиялъ ва жавабазул камиллъиялъ .
42002048	Гьев вихьидал , гІажаиблъун хутІана Юсупги Марямги . Эбелалъ гьесда абуна : — Я , дир лъимер , дуца нижее гьабураб щиб ? Гьав дур эменги дунги чІезе къадар тІагІун рукІана мун валагьулел .
42002049	Гьес гьазда абуна : — Дун валагьиго щай нужее букІараб ? Нужеда лъачІебищ дун дирго Инсул рокъов вукІине кколевлъи ?
42002050	Амма гьазда бичІчІичІо гьел рагІабазул магІна .
42002051	Вахъун гьазда цадахъ Назареталде вилълъана гьев ва гьазие мутІигІлъун чІана . Амма гьесул эбелалъ рекІелъ цІунун рукІана гьел рагІаби .
42002052	Сонал анагІан , ГІисал черх цІубалеб букІана , гІакълу камиллъулеб букІана , Аллагьасулги гІадамазулги рокьи цІикІкІунеб букІана гьесдехун .
42003001	Тиберий къайсарлъун ккун анцІила щуабилеб сон букІана ; Ягьудиялда сардарлъун вукІана Понтий Пилат ; Галилеялда ханлъун вукІана Гьерод ; гьесул вац Филипп вукІана Итуреялда ва Трахонит вилаяталда ханлъун , Лисаний вукІана Абиленаялда ханлъун ;
42003002	бищунго кІудиял кашишзабилъун рукІана Гьанна ва Кайафа . Гьеб заманаялда Закариял вас ЯхІяе гІицІаб авлахъалда Аллагьасул илгьам лъугьана .
42003003	Иордан гІоралда сверухъ ругел бакІазде щун , нужерго мунагьал чуризе гІоло , кантІун Аллагьасде руссаян ва лъадалъ ччун рахъаян лъазабулеб букІана гьес .
42003004	Гьелдалъун ритІухълъана Ишая аварагасул ТІехьалда ругел гьадинал рагІаби : « Цо ахІи буго авлахъалда рагІулеб : — БетІергьанасе нух къачІай , битІизабе гьесда цебе шагьра !
42003005	Щибаб кІкІал-хъитІ бацизабе , щибаб гохІ-щоб тІуцлъизабе , свераби лъугІизаре , эхедераялги лабаллъабиги гьечІеб , цІвакараб нух букІа абе ,
42003006	щибаб рижиялда бихьа абе Аллагьасдасан хвасарлъи ! »
42003007	Гьале лъадалъ ччун рахъизе рачІунел рукІана халкъалъул руккелал . Гьезда ЯхІяца абулаан : — ГІай , нуж чІегІераб борхьил наслу ! Нужеде гІагарлъун бугеб Аллагьасул тамихІалдаса лъутизе лъица малъараб ?
42003008	Нужерго мунагьаздаса руссун , кантІиялъул гъотІода пихъ барщизабе , ниж Ибрагьимил наслуялъул лъимал ругиланги гаргадуге . Гьале дица нужеда абулеб буго : жиндие бокьани , гьал ганчІаздасанги Ибрагьимил наслуялъул лъимал лъугьинаризе кІола Аллагьасда .
42003009	ГъутІбузда гъоркь гІащтІи лъун тун бугеблъи лъай нужеда . ЛъикІаб пихъ тІад бижичІеб гъветІ къотІун цІадаб лъезе бугебха !
42003010	— Нижеца щибха гьанже гьабизе кколеб ? — ан гьикъулаан гьесда гІадамаз .
42003011	Гьес жаваб кьолаан : — КІиго гурде бугес цояб гьечІесе кье , квен бугесги гьединго гьабе .
42003012	Лъадалъ ччун рахъизе рачІарал магъало бакІарулел чагІазги гьикъана гьесда : — Я , МугІалим , нижеца щибха гьабизе кколеб ?
42003013	Гьезие жаваб кьуна ЯхІяца : — Нужеда бихьизабуралдаса цІикІкІун бахъуге лъихъаниги магъало .
42003014	Гьединго рачІун рагъухъабаз гьикъана : — Нижеца щибха гьабизе кколеб ? Гьезда абуна : — ХІал-зулмуялдалъун ва гьечІеб гІайиб гІунтІизабун лъихъаго гІарац бахъуге , нужеего щолеб харжалда разилъун чІа .
42003015	МасихІ вачІиналъухъ урхъун балагьун чІун букІараб халкъалда ракІалде кколеб букІана ЯхІяцин гуродай гьевилан .
42003016	ЯхІяца киназдаго абуна : — Лъадалъ ччун рахъун , рацІцІад гьарулел руго дица нуж , амма вачІунев вуго дидасаги гІемерго къудрат цІикІкІарав . Гьесул хьитил рухьен бичизецин мустахІикъав гьечІо дун . Гьес нуж рацІцІад гьарила Илагьияб РухІалдалъун ва цІаялдалъун .
42003017	Гьес бугьун хъатикь ккун буго , жиндирго гьоцІиб ролъ бацІцІад гьабун , гьеб цагърахъе буссинабизе , накку гьес ссвинго гьечІеб цІадабе бан бухІила .
42003018	ГІадамазе Рохалил хабар бицун , гьединал ва цогидалги рагІабаздалъун гІемерал насихІатал гьарулел рукІана ЯхІяца .
42003019	Гьерод ханас жиндирго вацасул чІужу ячинги ва гьеб гурелги гьесул квешлъаби ЯхІяца какулел рукІиндал , цогидал жиндирго цересезде тІаде жубана гьев ханас ЯхІя гвандинив тІамиялъул квешлъиги .
42003020	
42003021	Гьале ЯхІяца киналго лъадалъ ччун рахъулел рукІараб заманаялда гьениве вачІарав ГІисаги лъадалъе лъугьун дугІа гьабулев вукІана . Гьебмехалъ зобалги кІирикьизарун ,
42003022	миккидул сураталда Илагьияб РухІ рещтІана гьесухъе ва зобалаздасан гьаракьги рагІана : — Мун вуго дие вокьулев дир Вас ! Дудаса вохун вуго дун !
42003023	Аллагьасе хъулухъ гьабизе байбихьулеб мехалъ , ГІисал букІана лъебергогІанасеб сон , ва гьесул умумузул силсила гьадинаб бугилан рикІкІунаан : гьесул эмен Юсуп , гьесулги эмен ГІели , цинги
42003024	Маттат , Леви , Малки , Яннай , Юсуп ,
42003025	Маттитья , ГІамос , НахІум , Гьесли , Наггай ,
42003026	МахІат , Маттитья , ШимгІи , Йосех , Йода ,
42003027	ЙохІанан , Реса , Зеруббабел , Шеалтиэл , Нер ,
42003028	Малки , Адди , Къасам , Элмадам , ГІер ,
42003029	ЙешуагІ , ЭлигІезер , Йорим , Маттат , Леви ,
42003030	ШимгІон , Ягьуда , Юсуп , Йонан , Элякъим ,
42003031	Мелеа , Менна , Маттата , Натан , Давуд ,
42003032	Йишай , Йобед , БогІаз , ШелахІ , НахІшон ,
42003033	ГІаминадаб , Админ , Арам , ХІецрон , Перец , Ягьуда ,
42003034	Якъуб , ИсхІакъ , Ибрагьим , ТерахІ , НахІор ,
42003035	Серуг , РегІу , Пелег , Эбер , ШелахІ ,
42003036	Къейнан , Арпакшад , Шем , НухІ , Ламек ,
42003037	МетушелахІ , ХІенок , Йаред , Магьалалеэл , Къейнан ,
42003038	Энос , Шит , Адам , Аллагь .
42004001	Илагьияб РухІалъ цІурав ГІиса Иорданалдаса тІадвуссана ва гьеб РухІалъ гьев гІицІаб авлахъалде вачана .
42004002	Гьениб кІикъого къо бана ГІисаца . Илбисалъги хІалбихьана гьев къосинавизе . Гьебщинаб заманаялъ богІоллъи кІалдибе босичІо . КІикъого къо индал , ракъул хІал бергьана гьесие .
42004003	Илбисалъ гьесда абуна : — Мун Аллагьасул Вас ватани , гьаб ганчІие амру гьабе чедлъун лъугьайилан .
42004004	ГІисаца гьелъие жаваб кьуна : — ТІехьалда хъван буго : « ЦохІо чадица гуребин чиясе чІаголъи кьезе бугеб » .
42004005	Цинги борхалъуде вачун , гьенисан цохІо лахІзаталда жаниб дуниялалъул киналго пачалихъал рихьизаруна гьесда .
42004006	Гьелъ абуна : — Гьал киналго пачалихъазул парччахІлъиги къудратги кьела дица дуе , гьеб киналъулго ихтияр дихъе щун бугелъул . Диего бокьарасе кьела дица гьеб .
42004007	Дуца дие сужда гьабуни , гьеб кинабго дур букІине буго !
42004008	ГІисаца жаваб кьуна : — ТІехьалда хъван буго : « ЦохІо Аллагьасе — дурго БетІергьанасе гурони сужда гьабуге . ЦохІо гьесие гьабе гІибадат ! »
42004009	Илбисалъ ГІиса Иерусалималде вачун , Мукъадасаб Рукъалъул сиялда тІад лъуна ва гьесда абуна : — Мун Аллагьасул Вас ватани , гьаниса гъоркье кІанцІе !
42004010	ТІехьалда хъван бугелъул : « Аллагьас малаикзабазе амру гьабун буго мун цІунейилан »
42004011	ва : « Гьез мун кодов ккун восила , ганчІидацин дур хІетІе тункичІого букІине » .
42004012	Гьелъие жавабалъе ГІисаца абуна : — « Дурго БетІергьан Аллагьасул хІалбихьуге » , — янги абун буго ТІехьалда .
42004013	ГІисал хІалбихьун лъугІарабго , санагІатаб заман тІаде щвезегІан , гьесда аскІоса нахъе ана илбис .
42004014	Жиндилъ Илагьияб РухІ цІубарав ГІиса цинги Галилеялде тІадвуссана . ТІолабго сверухълъиялдаго гьасул хІакъалъулъ хабар тІибитІун батана .
42004015	Гьезул синагогабазде ун , гьас вагІза гьабуна , халкъалда гьоркьоб гьасул цІар машгьурлъана .
42004016	Жиндиего тарбия-лъай щвараб Назарет шагьаралде вачІана ва гьенивги , кидаго гІадин , шамат къоялъ синагогаялъуве ун , минбаралде вахана гІадамазе Илагьияб ТІехь цІализе .
42004017	Ишая аварагасул ТІехь кьуна гьесухъе . Гьадинаб калима бугеб бакІги батун , цІалана гьес :
42004018	« Дилъ БетІергьанасул РухІ буго , гьес дие ихтияр кьуна мискиназда Рохалил хабар бицине . Гьес дун витІана асирлъуда ругезда нуж тархъанлъанилан лъазабизе , нужеда канлъи бихьанилан бецаздаги лъазабизе , зулмуялда гъоркь ругелалги хвасар гьаризе ,
42004019	Аллагьасул рахІмат рещтІунеб мех тІаде щолеб бугиланги лъазабизе » .
42004020	Цинги Илагьияб ТІехь гьес , дандеги чІван , динияб хъулухъалъул чиясухъе кьуна , ва насихІат гьабизе гІодов чІана . Синагогаялъур данделъарал киназулго берал гьесдехун руссун рукІана .
42004021	Гьебмехалъ ГІисаца байбихьана : — Жакъа гьеб калимаялъухъ гІенеккун нуж рукІаго , ритІухълъана гьелда рехсараб амру .
42004022	ГІадамазе гьеб рекІее гІуна ва гьел гІажаиблъизаруна ГІисал кІалдисан рачІарал баркат бугел рагІабаз . Амма гьез абуна : — Юсупил вас вуго гурищ гьав ?
42004023	ГІисаца гьезда абуна : — Гьайгьай , « тохтирас цин живго сахлъизавизе ккола » , — ян кици тІамила нужеца дие . « Капернаумалда дуца гьабунилан нижеда рагІарабщинаб иш гьаниб инсул ракьалдаги гьабе » , — янги абила нужеца дида .
42004024	Хадуб гьес абуна : — ХІакъаб рагІи буго нужее : цониги авараг рикІкІунаро жиндирго инсул ракьалда .
42004025	ХІакълъун абулеб буго дица нужеда : Иляс аварагасул заманаялда , лъабго соналъги анлъго моцІалъги зодисан цІадал къатІра тІинкІичІого тІолабго ракьалде гІасияб ракъи рещтІараб мехалъ , Исраилил халкъалда гьоркьор гІемерал къоролзаби рукІаниги , Сидон улкаялъул Царепат шагьаралдаса цо къоролалъе гІоло гурони витІун вукІинчІо Аллагьас Иляс .
42004026	
42004027	Элиша аварагасул заманаялда , барасалъ унтарал гІадамал Исраилил халкъалда гьоркьор гІемер рукІаниги , Сириялдаса цо Наъман абулев чи гурони , вацІцІалъизавичІо гьес .
42004028	Гьеб рагІарабго синагогаялъур рукІарал гІадамал ццидаца гьалаглъизаруна .
42004029	ТІаде рахъун гьез ГІиса шагьаралдаса къватІиве вачана жидерго шагьар тІад бараб магІарда бугеб кьурулъа гъоркье рехизейилан .
42004030	Амма , гІадамазул руккалилъа ворчІун , нахъе ана ГІиса .
42004031	Цинги Галилеялъул шагьар Капернаумалде ана ва шамат къояз гьезие вагІза гьабизе лъугьана .
42004032	ГІисал вагІзабаз хІикмалъизарун рукІана гьел . Цо хІалкІолъи жиндилъ бугев чияс гІадин малъулеб букІана гьес .
42004033	Синагогаялъув вукІун вуго хъубаб ва квешаб женалъ ккурав цо чи .
42004034	— ВахІ ! Нижедасан дуе къваригІараб щиб , Назареталдаса ГІиса ! — ян ахІдезе лъугьана гьев . — Ниж гъуризе вачІун вуго мун ! Дида лъала мун щивали , мун вуго Аллагьасул мукъадасав илчи !
42004035	Амма ГІисаца жен чІезабуна : — КІал къай дуца ! Нахъе а мун гьесул чорхолъа ! — янги абун . Синагогаялъул бакьулъ гьев чиги гІодов ккезавун , гьесие щибго заралги гьабичІого , гьесул чорхолъа къватІибе ана жен .
42004036	Киналго гІажаиблъун хутІана . Цоцада гаргадулел рукІана гьел : — Гьесул рагІабазул магІна щиб ? Гьесулъ буго жундузе амру гьабизе кІолеб хІалкІолъиги къудратги , гьелги инсанасул чорхолъа къватІире лъугьунел руго .
42004037	Сверухълъиялда киса-кибего тІибитІана ГІисал хІакъалъулъ хабар .
42004038	Цинги , синагогаялъуса къватІиве лъугьун , Симонил бакІалде ана ГІиса . Кутакаб цІа-каналъул унтуца бусаде ккун ятана Симонил якьад . Гьей сахлъизаеян гьарана ГІисада .
42004039	ТІаде къулун гьес гьелъул цІа-кан инабуна . ГьебсагІат тІаде яхъун якьад гьазие квен-тІехалда квалквадизе лъугьана .
42004040	Бакъ тІерхьунеб гІужалъ гІадамаз гьесухъе рачун рачІана батІи-батІиял гІузрабаз унтарал чагІи . ТІад квер лъун , гьел киналго сахлъизаруна гьес .
42004041	Гьебмехалъ гІемерисезул чорхолъа жундул нахъе унел рукІана : « Мун Аллагьасул вас вуго ! » — янги ахІулаго . Гьезда лъалеб букІиндал ГІиса МасихІ вугевлъи , гьез гьеб бицунгутІизейин ГІисаца гьел руцІцІун чІезарулел рукІарал .
42004042	Сордо рогьарабго шагьаралдаса къватІиве вахъун , ГІисаца нух босана гІадан-чи гьечІеб бакІалде . Халкъалъул руккелал гьев валагьизе рахъана . Гьесда хадур гъедал , гьел гьардана гьениса нахъе унгейилан .
42004043	Амма ГІисаца гьезда абуна : — Аллагьасул ПарччахІлъиялъул хІакъалъулъ Рохалил хабар бицине цогидал шагьараздеги ине ккола дун , гьелъие гІололъидалха дун витІун вугев .
42004044	Гьедин , Ягьудиялъул синагогабазде ун , вагІза-насихІатал гьаруна гьес .
42005001	Аллагьасул калам рагІизе гІащикъал гІадамазул кІудияб руккел букІана цо нухалъ гъункун гьесда сверухъе бакІарун . ГІиса гьебмехалъ Геннесарет абулеб хІорил рагІалда вахъун чІун вукІана .
42005002	ХІорил рагІалда кІиго раса бихьана ГІисада . Русбуздаса къватІире рахъун ччугІихъабаз жидерго гьин чурулеб букІана .
42005003	Симонил расаялъуве лъугьун ГІисаца гьесда гьарана раса дагьаб жанибегІан бачейилан . Росонив гІодов чІун гІадамазе вагІза-насихІат гьабизе лъугьана гьев .
42005004	ВагІза-хабар лъугІидал , Симонида абуна : — Добе хІорил гъварилъудегІан расаги бачун , рехе дурго гьин .
42005005	Симоница гьесие жаваб гьабуна : — Я , НасихІатчи ! Нолъ сордо рогьинегІан хІалтІаниги , цохІониги ччугІа кквечІо нижеца . Амма дур рагІи гІадахъ босун дица гьин рехила .
42005006	Гьес малъухъе гьабидал , гьезие хІаталдаса ун гІемераб ччугІа щвана . Гьин тІутІун унеб букІана ччугІил бакІлъиялъ .
42005007	Доб цояб росонир рукІарал гьалмагъзабаздеги ишан гьабуна гьез кумекалъе рачІайилан . РачІун дозги кумек гьабун , кІиябго раса ччугІил цІезабуна . Давлаялъул гІемерлъиялъ лъадалъе тІерхьун ине дагьалъ хутІана гьел русби .
42005008	Гьебмехалъ Симон- Пётрица , ГІисал накабазда цеве чІун , суждаги гьабун , абуна : — Я , БетІерчІахъад ! Дида аскІоса нахъе а мун ! Дун вуго мунагьазул цІурав чи !
42005009	Абиларищ , гьевги гьесда цадахъ гьин рехаралги кутакалда хІинкъун рукІиндал , ккураб ччугІил гІемерлъи бихьун .
42005010	Гьеб ишалъ гьединго кутакалда хІинкъизаруна Симонил гьалмагъзабилъун рукІарал Зебедайил васал Якъубги Иоаннги . Цинги ГІисаца Симонида абуна : — ХІинкъуге ! Гьанжеялдаса нахъе дуца , ччугІа гуреб , гІадамалин кквезе ругел .
42005011	КІиябго раса хІорил рагІалде цІараб мехалъ , кинабго жоги гьениб тун , гьел ГІисада цадахъ уна .
42005012	Гьале ГІиса цо шагьаралда вугеб мехалъ , гьев вихьаравго , кІалагъоркье ккана ва гьардезе лъугьана тІолабго черх барасалъ бацарав цо чи : — Я , БетІерчІахъад ! Дуе бокьани , дуда кІолаха дун вацІцІалъизавизе !
42005013	ГІебеде битІун гьесда кверги хъван , ГІисаца абуна : — Дие бокьун буго мун вацІцІалъизе . ВацІцІалъе мун ! ГьебсагІат барасалдаса сахлъана гьев чи .
42005014	Живго сахлъизавиялъул хабар лъиданиги бицунгейилан лъазабуна ГІисаца гьесда : — Мусал къануналда рекъон , мунго вацІцІалъун вукІин гІадамазда лъазе , кашишасухъеги ун , гьесда дурго черх бихьизабе ва мунго вацІцІалъиялъухъ къурбанги хъвезабе .
42005015	Бугониги , ГІисал хІакъалъулъ хабар халкъалда гьоркьоб дагьабги цІикІкІун тІибитІана . Гьесухъ гІенеккизеги ва жалго сахлъизаризеги рачІунаан халкъалъул руккалаби .
42005016	Гьевин абуни , гІадан-чи гьечІеб бакІалде ун , Аллагьасе гьари-дугІаялда вукІунаан .
42005017	Цо къоялъ ГІисаца вагІза-насихІат гьабулеб мехалъ , гьесухъ гІинтІамун чІаразда гьоркьор рукІана Галилеялъул щибаб росулъа , Ягьудиялдаса , гьединго Иерусалималдаса рачІарал фарисеял ва диниял гІалимзаби . Унтарал сахлъизаризе кІолеб БетІергьанасул къудраталъ къвал бан вукІана гьев .
42005018	Гьале цо чагІаз туртида лъун восун вачІана палижалъ ккурав чи . ГІисада цеве лъезе гьев чи рокъове жаниве восизе хІаракат бахъулеб букІана гьез .
42005019	Амма гІадамазул гІемерлъиялъ нуцІихъан восун бажаричІого , тІохги бичун , гьенисан туртида лъовухъего рукъ бакьулъе ГІисада цеве тІаса гъоркье виччана гьез гьев .
42005020	Гьев восун рачІарал гІадамазул божи бихьун , ГІисаца абуна : — Мунагьаздаса вацІцІалъана , гьудулав чи , мун .
42005021	Дол диниял гІалимзабиги фарисеялги жалго жиделъго гаргадизе лъугьана : — Гьединал гІасиял-пасикъал рагІаби абизе ккани , гьавго щив чи ! ГІицІго Аллагьасда гурони , лъида кІолеб инсанасул мунагь чуризе ?
42005022	ГІисал хІалада лъана гьезул пикраби . Гьес гьикъана : — Щай нужеца нужерго рекІелъе гьединал пикраби риччалел ?
42005023	Кинаб бигьаяб : « Мун мунагьаздаса вацІцІалъана » , — ян абизейищ , яги : « ТІаде вахъун , вилълъанхъе » , — ян абизейищ ?
42005024	Амма нужеда лъан букІа : ГІадамил Лъимадул ихтияр буго гьаб ракьалда гІадамазул мунагьал тІасалъугьун тезе . Цинги ГІисаца унтарасда абуна : — Дица дуда абулеб буго : тІаде вахъа , дурго малиги босун , рокъове а .
42005025	Ралагьун гІадамалгун , гьебсагІат тІаде вахъана гьев , живго тІад лъун вукІараб турутги босун , рокъове ана , Аллагьасе реццги гьабулаго .
42005026	ГІажаиблъун-хІикмалъун лъугьун , киназго Аллагьасе рецц гьабуна . ХІинкъиялъ къвал бан ругел гьез абулеб букІана : — Тамашаяб иш бихьана жакъа нилъеда ! — ян .
42005027	Гьениса къватІиве вахъун унаго , нухлул хІакъ бакІарулеб бакІалда гІодов чІун вихьана ГІисада Левий абулев гьеб ишалъе тІамурав чи . — Дида цадахъ вилълъа , — ян абуна гьесда ГІисаца .
42005028	БукІаралъуб букІарабги тун тІаде вахъун , гьесда цадахъ ана Левий .
42005029	Жиндирго бакІалда Левийица кІудияб гьоболлъи гьабуна ГІисае . Гьенир рукІана гІемерал магъало бакІарулел чагІиги ва гьебго тайпаялъул цогидал гІадамалги .
42005030	Фарисеялги гьезул мазгьабалъул диниял гІалимзабиги ГІисал муридаздехун гъулгъудизе лъугьана : — Щай нуж гьал магъало бакІарулел чагІаздаги цогидаб мунагь-хІакъалъул агьлуялдаги цадахъ гІодор чІун квана-гьекъолел ?
42005031	Гьезие жаваб гьабун ГІисаца абуна : — Сахазе гурев тохтир хІажалъулев , унтаразейин .
42005032	Муъминзаби ахІизе гуро дунги вачІун вугев , мунапикъзаби тавбуялде ахІизейин .
42005033	Гьез ГІисада абуна : — ЯхІял муридал гІемерисеб мехалъ кІал ккун рукІуна , какал ралел рукІуна , фарисеязулазги гьабула гьединго . Гьал дуралин абуни квана-гьекъолел руго .
42005034	ГІисаца гьезда абуна : — БахІарав аскІов вугебгІан мехалъ гьес берталъе ахІарал гьудулзабазда квана-гьекъечІого кІал ккун рукІайилан абизе бегьилищ нужеца ?
42005035	РачІина бахІарав гьезухъа вахъун арал къоялги , гьеле гьебмехалъ кквела гьез кІалги .
42005036	Цинги гьес гьезие гьадинаб мисал бачана : — ЦІияб ратІлидасаги бахъун басрияб ратІлида рукъи баларо лъицаниги . ЦІияб ретІелги хвела , басриялдаги цІияб рукъи рекъеларо .
42005037	Лъицаниги тІоларо басрияб рахълъеналъубе цІияб чагъирги . ЦІияб чагъиралъ гьеб багьизабила . Гьебмехалъ чагъирги гІодобе чвахун ина , рахълъенги хвела .
42005038	ЦІияб чагъир тІезе ккола цІияб рахълъеналъубе .
42005039	Басрияб чагъиралда тІаде гьебсагІатго цІияб чагъир гьекъезе лъиениги бокьуларо . Басриябго лъикІаб бугилан абула гьес .
42006001	Пуланаб шамат къоялъ ГІиса унев вукІана цо хурзабахъан . Хуриса ретІун тІоралги хъатинир кІвекІун , хІалухъадул мугьал кунел рукІана гьесул муридаз .
42006002	Гьенир рукІарал фарисеяз гьезда абуна : — Шамат къоялъ гьабизе гьукъараб иш щай нужеца гьабулеб ? — ан .
42006003	ГІисаца гьезие жавабалъе абуна : — Унго , цІаличІебищ нужеца , живгоги цадахъ рукІаралги ракъун хутІидал , Давудица щиб гьабурабали ?
42006004	Аллагьасул рокъове жанивеги лъугьун , гьениса босун Давудица жинцагоги кванан буго , цадахъ рукІаразеги кьун буго гІицІго кашишзабаз гурони кваназе гьукъараб чед .
42006005	ГІисаца гьезда абуна : — Шамат къоялъул ихтияр ГІадамил Лъимадухъ буго !
42006006	Цоги шамат къоялъ ГІиса халкъалъе вагІза-насихІат гьабизе синагогаялъуве ун вукІана . Гьенив вукІана кваранаб квер бакъварав цо чи .
42006007	ГІисада хадуб мухІканго хал ккун чІун рукІана диниял гІалимзабиги фарисеялги , гьес гьев чи сахлъизавилародайилан . Шамат къоялъ гьабураб хІалтІийилан ГІисаде гІайиб гІунтІизабизе бокьун букІана гьазие .
42006008	Гьазул пикруги бичІчІун , ГІисаца дов квер бакъварав чиясда абуна : — ТІаде вахъун рукъ бакьулъе вачІа , — ян . ТІаде вахъун , рукъ бакьулъе вачІана дов чи .
42006009	ГІисаца гьезда абуна : — Дица нужеда цо жо гьикъила : шамат къоялъ лъикІлъи гьукъун бугебищ , квешлъи гьабизе изну бугебищ ? Чиясул рухІ хвасар гьабизейищ кколеб , яги гьев хвезавизейищ кколев ?
42006010	Гьезда берги речІчІизабун , ГІисаца дов чиясда абуна : — Квер гІебеде битІе , — ян . Гьес абухъе гьабуна дов чияс ва кверги сахлъана .
42006011	Ццидаца гьалаглъарал гьез цоцазда дандбалеб букІана ГІисае щибдай гьабун лъикІилан .
42006012	Гьел къоязда ГІиса Аллагьасе тІагІаталъе цо магІарде вахана ва тІубараб сордоялъго гьари-дугІаялда вукІана .
42006013	Нахъисеб къоялъ радал ГІисаца жиндирго муридал аскІоре ахІана ва , тІаса вищун , анцІила кІигоясда чапарзабийилан цІар лъуна . Гьел рукІана :
42006014	Пётрилан гьес тІокІцІар кьурав Симон , гьесул вац Андрей , Якъуб , Иоанн , Филипп , Бартоломей ,
42006015	Матфей , Фома , Алфейил вас Якъуб , Зелотилан тІокІцІар бугев Симон ,
42006016	Якъубил вас Ягьуда ва хадув ГІисае хилиплъарав Ягьуда Искариот .
42006017	Жиндирго муридазда цадахъ магІардаса гъоркье рещтІун , авлахъалде щвана ГІиса . Гьев сверун ккуна муридазул руккелалъ ва тІолабго Ягьудиялдаса , Иерусалималдаса , хІорил рагІалда ругел Тиралъул ва Сидоналъул улкабаздаса рачІарал таманал гІадамазги .
42006018	Гьел рачІун рукІана ГІисал вагІза-насихІаталъухъ гІенеккизеги , унта-щокълъиялдаса гьес рорчІизаризеги . Хъубал жундузул гІазабалъулъ рукІарал гІадамалги сахлъизаруна ГІисаца гьенир .
42006019	ГІисада квер хъвазегІаги щвелародайилан тІаде гьунун бачІунеб букІана халкъалъул руккел , — гьесдасан бачІунеб букІиндалха киналго унтарал сахлъизарулеб цо къуват-рухІ .
42006020	ТІаса бер босичІого муридазухъги валагьун , ГІисаца байбихьана : — Гьардарал гурищ нуж , мискинал-пакъирал , нужее бугелъул Аллагьасул ПарччахІлъи .
42006021	Гьардарал гурищ нуж , гьанже ракъун ругелал , Аллагьас нуж гІорцІизаризе ругелъул . Гьардарал гурищ нуж , гьанже гІодилел ругелал , нуж релъанхъизе ругелъул .
42006022	ГІадамил Лъимер сабаблъун нуж халкъалда рихиндал , нуж нахъе рачахъидал , инжит-хІакъир гьаридал , нужеда квешаб цІар чІвайдал , — гьебмехалъги гьардарал гурищ нуж .
42006023	Гьеб къоялъ роха нуж , рохун кІанцІезе лъугьа нуж , зобалазда кІудияб шапакъат щвезе бугелъул нужее . Цересел аварагзабаз гьазул умумуздасанги хІехьарабин гьеб кинабго .
42006024	Балагьги гІазабги гурищ нужее , бечедал , гьанибго лъикІаб гІумру бугелъул нужер .
42006025	Балагьги гІазабги гурищ нужее , гьанже гІорцІун ругелал , нуж ракъизе ругелъул . Балагьги гІазабги гурищ нужее , гьанже релъанхъилел ругелал , магІу тІун гІодизе ругелъул нуж .
42006026	Балагьги гІазабги гурищ нужее , киназго нужее рецц-бакъ гьабулеб бугеб мехалъ ! Цересел гьересиаварагзабазе гьазул умумузги гьабурабин гьедин рецц-бакъ .
42006027	Дихъ гІенеккун ругел нужеда абулеб буго дица : нужерго тушбаби рокьа , нуж рокьуларезе лъикІлъи гьабе .
42006028	Нужее нагІана кьолездаги баркат лъегиян абе , нуж къабихІ гьаруралги дугІадулъ рехсе ,
42006029	Дур кІаркьен чІварасда цебе цояб кІаркьенги ккве , дудаса чухъа-гужгат бахъарасе гурде бахъизеги квалквал гьабуге .
42006030	Гьараравщинасе гьарарабги кье , кьурабги нахъе тІалаб гьабуге .
42006031	Цогидаз дуего гьабизе бокьулеб жо дуца гьезиеги гьабе .
42006032	Нужго рокьулелал нужее рокьиялъул кири кинаб букІинеб ? Мунагь-хІакъалъул агьлуялъеги рокьулелъул жалго рокьулелал .
42006033	Нужее лъикІлъи гьабулесе бецІун гьабулеб лъикІлъиялъулги кири кинаб букІинеб ? Мунагь-хІакъалъул агьлуялъгицин гьабулелъул гьебго жо .
42006034	Нахъе кьеялде хьул лъун чияхъе къарзалъе кьураб боцІул кири кинаб букІинеб ? Мунагь-хІакъалъул агьлуялъги кьолелъул цоцахъе къарзалъе боцІи , тІаса бекичІого , камичІого тІадбуссине букІиналда ракІги чІун .
42006035	Нужеейин абуни нужерго тушбаби рокьа , садакъаби гьаре , нахъе щвеялъул пикру гьабичІого къарзалъе боцІиги кье . Гьебмехалъ кири гІемерлъила нужее , ва ТІадегІанав Аллагьасул васаллъун лъугьина нуж . Жидее гьабураб лъикІлъи лъаларезеги квешазеги лъикІлъи гьабулевлъун вугелъул гьев .
42006036	Нужер Эменго гІадин гурхІел-рахІму бугеллъун рукІа нужги .
42006037	Нужеца чияда гІайиб чІваге , — Аллагьас нужедаги гІайиб чІваларо ; нужеца тамихІалде цІаге , — нужги тамихІалде цІаларо . Нуж тІасалъугьа , — нужедаги тІасалъугьина .
42006038	Нужеца кье , — нужееги кьела . Дагьабги цІикІкІун жанибе инелъун хьвагІезабун , цинги бугІун ва бетІер гьабун цІезабураб хІалалаб сахІалъ борцун бала нужер квенчІелтІе . Кинаб сахІалъ нужеца борцаниги , гьединабго сахІалъ борцине буго нужееги .
42006039	Гьадинаб мисалги бачана ГІисаца гьезие : — Цо бецав чиясухъа бажариладай цоги бецав чи квер ккун вачине ? КІиялго цадахъ гвандинире рортилародай гьел ?
42006040	Жиндирго мугІалимасдаса тІадегІанав вукІунаро мутагІил . Амма , цІалун вахъараб мехалъ , бокьарав чи ващалъула мугІалимасда .
42006041	Дурго бадиб бугеб чІалу бихьичІого , дур вацасул бадиб бугеб сум щай дуда бихьулеб ?
42006042	Яги дуда кин кІолеб : « Ворея , вац , дур бадиса сум бахъизе биччай ! » — ян гьесда абизе , дурго бадиб бугеб чІалуги бихьичІого ? Ле , ххвелал гьарун ругьунав чи , цин дуца дурго бадиса чІалу бахъе , цинги бичІчІила дуда вацасул бадиса сум кин бахъилебали .
42006043	ЛъикІаб гъотІода тІад турараб пихъ букІунаро , турараб гъотІода тІад лъикІаб пихъги букІунаро .
42006044	Пихъихъ балагьун лъала гъветІ батІа гьабизе . Зазида тІад инжир барщуларо , гІинтІидул хъархъидаса цІибил бетІуларо .
42006045	ЛъикІав чияс жиндирго рекІелъ бугеб лъикІаб хазинаялъул гъансиниса къватІибе лъикІлъи босула , квешав чиясин абуни квешаб хазинаялъул гъансиниса къватІибе квешлъи босула . РакІ цІун тІасан араб гурони гьесул кІалалъ бицунарелъул .
42006046	« Я , БетІерчІахъад ! Я , БетІерчІахъад ! » абун щай нужеца диде ахІулеб , дица абураб жо нужеца гьабулеб гьечІеб мехалъ ?
42006047	Дида аскІове вачІун , дир рагІабазухъ гІенеккарав ва гьел тІуразарурав чи лъида релълъуневали мисал бачина дица нужее :
42006048	гьев релълъуна тІалде щвезегІан гъваридго кьучІги бухъун , мина барав чиясда . Щун бачІараб гІурул лъим речІчІаниги , щущан инчІо гьеб , щулаго бан букІиндал .
42006049	Амма дихъ гІенекканиги , дица абухъе гьабуларев чи релълъуна , кьучІго бухъичІого , ракьалда тІад мина барав чиясда . Щун бачІараб гІурул лъим речІчІарабго , доб мина биххана , щущан ун , чІудби хутІана .
42007001	ГІенеккун букІараб халкъалъе гьабулеб вагІзаги лъугІизабун , гьениса вахъун ГІиса Капернаумалде вачІана .
42007002	Гьенив Рималъул рагъухъабазул цо нусилбетІерасул гьесие цІакъ хирияв рагьтІател вукІана кутакаб унтиялъ хвалил боснов лъун .
42007003	ГІиса вуссун вугин рагІидал , гьес жугьутІазул чІахІиял чагІи ритІана жиндир рагьтІател сахлъизавизе вачІаян гьесда гьаризе .
42007004	ГІисахъе рачІун кутакалда гьардезе лъугьана гьел , дуца кумек гьабизе мустахІикъав чи вугин гьевиланги абуна .
42007005	Гьесие нилъер халкъ цІакъ бокьулила , нижер гьаниб синагогагицин гьес бараб бугила .
42007006	ГІиса гьезда цадахъ ана . Досул бакІалде щолел рукІаго , нусилбетІерас данде жиндирго гьудулзаби ритІун рачІана вачІинчІониги кІваричІилан ГІисада лъазабизе , ТІадегІанав ГІиса къавулъе лъугьинегІанасеб къадруялъул чи гурин живилан абизе .
42007007	Духъе вачІине мустахІикъав чиги гурин жив , жиндир рагьтІател сахлъизе кІолеб къуваталъул цо рагІи абеян гьаризе ритІун ругоан гьес гьел .
42007008	Живги вугила тІадехун ругезул амру тІубазабулев , жиндир ихтияралда ругел рагъухъабазе рагІудалъун амру-буюрухъ гьабулев чи . Айилан цоясда абуни , гьев унила . ВачІайилан цогидасда абуни , гьев вачІунила . Пуланаб иш тІубазабейилан рагьтІателасда абуни , гьес тІубазабулила .
42007009	Гьединал рагІабаз гІажаиблъизавуна ГІиса . Жиндаго хадуб бачІунеб букІараб халкъалдехун вуссун , гьес абуна : — Гьале дица нужеда абулеб буго : Исраилил халкъалда гьоркьобгицин лъилниги дандчІвачІо дида гьединаб божи-иман .
42007010	НусилбетІерас ГІисахъе ритІарал гІадамал тІадруссун рачІиналде , рагьтІател сахлъун ватана .
42007011	КватІичІого ГІиса ана Наин абулеб шагьаралде . Муридалги рукІана цадахъ . Халкъалъул руккалабиги рачІана гьесда хадур .
42007012	Шагьаралъул кавудахъе щолеб мехалъ , гьале къватІибе босун бачІунеб батана цо хварав чиясул мали . Гьев вукІана эбелалъул цохІо вугев вас , гьей эбелги къоролай йикІана . ГІезегІанго халкъ букІана хвел букъизе унеб .
42007013	Гьей эбел йихьидал , ракІ гурхІун , ТІадегІанав ГІисаца : — ГІодуге ! — ян абуна гьелда .
42007014	Цинги аскІове ун , хварасул молода квер хъвана . Мали босун унел рукІарал гІадамал лъалхъана . ГІисаца гьебмехалъ абуна : — Ле , гІолохъанчи ! Дица дуда тІаде вахъаян абулеб буго .
42007015	Хварав чи тІаде ворхана ва кІалъазе лъугьана . Гьедин чІаголъизавун , ГІисаца гьев гІолохъанчи гьесул эбелалъухъе кьуна .
42007016	Кутакаб хІинкъиялъ къвал бан рукІана гьел киналго , Аллагьасе рецц гьабулаго , гьез абулеб букІана : — КІудияв авараг рещтІун вуго нилъехъе , жиндирго халкъалъе кумекалъе лъугьун вуго Аллагь .
42007017	ГІисал хІакъалъулъ хабар тІибитІана тІолабго Ягьудиялдаги сверухъ ругел бакІаздаги .
42007018	ЯхІяда жиндирго муридаз бицана гьеб киналъулго хІакъалъулъ .
42007019	КІиго муридги тІаде ахІун , ЯхІяца гьел ТІадегІанав ГІисахъе ритІана : « Мунищ дов нижехъе вачІине кколев чи , яги цогидав вачІинегІанищ ниж ралагьун чІезе кколел ? » — абун гьикъизе .
42007020	ГІисахъе рачІун , гьез абуна : — ЯхІя аварагас ниж ритІана : « Мунищ дов нижехъе вачІине кколев чи , яги цогидав вачІинегІанищ ниж ралагьун чІезе кколел ? » — абун гьикъизе .
42007021	( Гьеб заманаялде щвезегІан ГІисаца гІемерал гІадамал сахлъизарун рукІана унта-щокълъиялдаса , хъубал жундуздаса ва гІемерал бецал чагІазда канлъиги бихьизабун букІана . )
42007022	ГІисаца гьезие жавабалъе абуна : — Инеги ун , нужеца ЯхІяда бице нужеда рагІарабги бихьарабги : бецазда канлъи бихьулеб бугин , бохдулъа ракъварал рилълъанхъулел ругин , барасалъ унтарал рацІцІалъулел ругин , гІинкъазда рагІи рагІулеб бугин , хварал чІаголъулел ругин , мискинзабазда Рохалил хабар бицунеб бугин .
42007023	Дир рахъалъ щакдаричІев чи талихІав вугиланги абе .
42007024	Гьел ЯхІял чапарзаби нахъе араб мехалъ , ГІисаца гІадамазда бицана ЯхІял хІакъалъулъ : — Щиб бихьизе нуж добмехалъ гІицІаб авлахъалде ун рукІарал ? Гьороца хьвагІезабулеб муцІи бихьизейищ ?
42007025	Щив вихьизе ун рукІарал ? Беричаб ратІлилъ вугев чи вихьизейищ ? ЧІухІараб ретІел ретІарал ва бечедаб яшавалда ругел гІадамал парччахІзабазул кІалгІабазухъ руго .
42007026	Щив вихьизеха ун рукІарал ? Авараг вихьизейищ ? Аварагасдасагицин кІудияв чи вихьизе ун рукІанилан абулеб буго дица нужеда !
42007027	Гьесул хІакъалъулъин ТІухьдузда хъван бугеб : « Гьале , мун вачІиналде дуе нух къачІазе дирго илчи вуго дица цеве витІулев » .
42007028	Дица нужеда абулеб буго : эбелалъ чехь къинлъун гьаруразда гьоркьов ЯхІя аварагасдаса кІудияв чи гьечІо . Амма Аллагьасул ПарччахІлъиялда ругезул бищун гьитІинавгицин гьесдаса кІудияв вуго . (
42007029	ЯхІял вагІза рагІарал киналго гІадамаз , хІатта магъало бакІарулел чагІазги , лъадалъ ччун рахъизарун , Аллагьасул Нух ритІухъ гьабуна .
42007030	Амма фарисеязги диниял гІалимзабазги лъадалъ ччун рахъизе инкар ккуна ва жидее бугеб Аллагьасул амру къабул гьабичІо . )
42007031	Сунда данде кквелел дица гьаб заманаялъул гІадамал , лъида релълъун гьел ругел ?
42007032	« Нижеца зурма пуна — Нуж кьурдизе рахъинчІо ! МагІил бакънал рачана — Нуж гІодизе лъугьинчІо ! » — ян къотІноре рахъун цоцазде ахІдолел лъималазда релълъуна гьел .
42007033	ВитІун вачІана я чед кунарев , я чагъир гьекъоларев ЯхІя авараг . Нужеца абуна гьев шайтІабаз ккурав чи вугилан .
42007034	ВачІана кваназеги кваналев , гьекъезеги гьекъолев ГІадамил Лъимер . Нужеца абулеб буго : « Гьале чехьквеш , гьекъолдухъан , магъало бакІарулел чагІазулги мунагь-хІакъалъул агьлуялъулги гьудул » , — абун .
42007035	Амма Аллагьасул ГІакъиллъиялда рекъон хьвадулел гІадамаз бихьизабула Аллагьасул ГІакъиллъиялъул ритІухълъи .
42007036	Цо фарисеяс гьоболлъухъ ахІун , гьенив кваналев вукІана ГІиса .
42007037	Гьале гьеб шагьаралдаса цо мунагьал гІемерай гІадан , ГІиса гьев фарисеясул бакІалда вукІинги лъан , махІгьуинаб нахул цІун щагІил сурахІигун , ячІана .
42007038	Гьесда нахъехунги чІун , гІодулаго магІица гьесул хІатІал риччизаруна гьелъ , жиндирго ботІрол расуца рацІцІана гьел , убачал гьарулаго доб махІгьуинаб нахги бахана гьесул хІатІазда .
42007039	Гьеб бихьидал , ГІиса кванде ахІарав фарисеясда ракІалде ккана , гьав чи авараг вукІаравани , гьасда лъалаанин кинай гІаданалъ жинда квер хъвалеб бугебали . Мунагьазул цІурай гІаданлъидалха гьей йигей .
42007040	Гьебмехалъ ГІисаца гьесда абуна : — Симон ! Цо дуда бицине жо буго дир . — Бице , дир МугІалим , — ан абуна Симоница .
42007041	ГІисаца бицана : — Къарзалъ гІадамазухъе гІарац кьолев цо чиясул вукІун вуго кІиго налъулав . Цояс гьесие кьезе букІун буго щунусго динар , цогидас — кІикъоялда анцІго динар .
42007042	Налъи бецІизе гьезул рес гьечІолъи бихьун , кІиясего хІалал гьабун тун буго гьес . Гьанже дуца бице дида : кинасе гьев цІикІкІун вокьилев ?
42007043	Симоница жаваб гьабуна : — Дида ракІалде ккола , цІикІкІун гІарац нахъе кьезе букІарасе цІикІкІун вокьилин абун . ГІисаца абуна : — БитІун ракІалде ккун буго дуда .
42007044	Цинги гъой чІужугІаданалдехун вуссун , гьес Симонида гьикъана : — Дуда йихьулищ гьай гІадан ? Дун дур рокъове лъугьараб мехалъ дир хІатІал чуризе лъим кьечІо дуца . Гьалъ жиндирго магІица чурана дир хІатІал , жиндирго ботІрол расуца ракъвазеги гьаруна гьел .
42007045	Саламалъул убач гьабичІо дуца дида , гьалъин абуни дун гьаниве вачІаралдаса нахъего убачазул цІезарулел руго дир хІатІал .
42007046	Салам гьабун нах бахинчІо дуца дир бетІералда , гьалъин абуни дир хІатІазда бахунеб буго бищунго махІгьуинаб нах .
42007047	Гьединлъидал дица дуда абулеб буго : гьелъул мунагьал цІикІкІун чуридалин гьелъие дун цІикІкІун вокьулев вугев . Мунагьал дагь чурулесе дагь гурони вокьуларо .
42007048	Дой гІадамалда гьес абуна : — Мун мунагьаздаса яцІцІалъана , — ян .
42007049	Цадахъ кваналел рукІаразда ракІалде ккана : — Гьавго щив , гІадамал мунагьаздасацин рацІцІад гьаризе кІолев , чи ?
42007050	ГІисаца дой гІадамалда абуна : — Дурго божи-иманалъ хвасар гьаюна мун . Гьанже а дурго .
42008001	Гьелдаса хадуб ГІиса Аллагьасул ПарччахІлъи тІаде гІунтІун букІин лъазабулаго ва Рохалил хабар бицунаго шагьаразда ва росабалъ тирулев вукІана . АнцІила кІиявго чапарги вукІана гьесда цадахъ .
42008002	ГІисада цадахъ рукІана гьес сахлъизарурал ва жундуздаса рацІцІад гьарурал руччаби : жиндир чорхолъа гьес анкьго илбис бачахъарай Магдалина абураб тІокІцІар бугей Марямги ,
42008003	Гьеродил рукъалъул иш тІадкъарав Хуза абулев чиясул лъади Иоаннаги , Сусаннаги ва цогидалги , жидер боцІи-рикъзиялдасан кумек гьабун , гьезие хъулухъалъе чІун рукІарал руччаби .
42008004	Цо нухалъ гІемераб халкъ бакІарун букІана гьесда аскІобе . Мисал бачун гьадинаб хабар бицана ГІисаца гьезие :
42008005	— Хуриб хьон хьазе вахъун вукІанила цо чи . Хьалаго-хьалаго цо-цо мугьал нухде рортанила . ХІатІикь мерхьунел рукІарал гьел мугьал роржун рачІун хІанчІаз рищанила .
42008006	Цо-цо мугьал ракьул хъал гурони тІад гьечІеб тІалде кколел рукІанила . ТІаде раккаралго ракъванила гьел , ракьулъ регьел букІинчІелъул .
42008007	Цогиги мугьал заз-хъарахъалда гьоркьоре кканила , хІалигъун бижараб заз-хъарахъалъ гъанкъун реханила .
42008008	Цогидал мугьал кканила лъикІаб ракьалде . Нус-нус мугь тІад бугел тІорал рижанила гьездаса . Гьедин гьеб хабарги лъугІизабун , ахІун абуна ГІисаца : — ГІундул ругезда рагІизе биччанте гьеб ! — ан .
42008009	Гьеб мисалалъул магІна щибилан гьикъана муридаз .
42008010	ГІисаца абуна : — Нуж руго Аллагьасул ПарччахІлъиялъул балъголъи лъазе рес щварал гІадамал , амма цогидазе — мисалаздалъун кьун буго , ралагьун ругониги гьезда бихьунгутІизе , гІенеккун ругониги бичІчІунгутІизе .
42008011	Гьале доб мисалалъул магІна : хуриб хьалеб хьон буго Аллагьасул рагІи .
42008012	Нухде рортарал хьодул мугьал — гьел руго Аллагьасул рагІухъ гІенеккулел гІадамал , цинги бачІун илбисалъ гьезул рекІелъа гьеб босун уна , гьел божунгутІизе ва хвасарлъунгутІизе .
42008013	Ракьул хъал гурони тІад гьечІеб тІалде рортарал мугьал — гьел руго Аллагьасул рагІи рохун къабул гьабуниги , дагьабго заманаялъ гурони гьелда божуларелал , — жидер кьалбал щулиял гьечІелъул , хІалбихьулел къоял тІаде гІунтІидал , жал ратІалъунги чІолел .
42008014	Заз-хъарахъалде гъорлъе рортарал мугьал — гьел руго Аллагьасул рагІухъ гІенеккулелал , — амма къокъун унеб бугеб гІумруялъул тІалаб-агъазалъ ва бечелъиялдаги тІагІам-лазаталдаги хадур хачадиялъ гьел гъоркькъинарула , гьезда тІорги цІубаларо .
42008015	ЛъикІаб ракьалде рортарал мугьал — гьел руго Аллагьасул рагІи рагІидал , хІеренаб-хІалимаб рекІелъ гьеб цІунулел ва гьеб сабру сабаблъун жидее бачІинги щолел гІадамал .
42008016	РекІараб чирахъ тІад хьаг лъун лъицаниги бахчизабуларо , хьонбакІалда гъоркь лъоларо . Жанире лъугьаразе канлъи букІунедухъ борхатаб бакІалда лъола гьеб .
42008017	Кинабго бахчарабщинабги тІатунелъул , балъгоябщинабги къватІибе загьирлъулелъул .
42008018	Гьединлъидал нужеца хал гьабе кин нуж дихъ гІенеккун ругелали . Кодолъи бугесе тІадеги кьезе буго , кодолъи гьечІесухъа бахъизе буго бугебилан гьесда кколебги .
42008019	ГІисахъе рачІана эбелги вацалги , амма халкъалъул гІемерлъиялъ гьесда аскІобе нух бахъизе кІвечІо гьезда .
42008020	Дур эбелги вацалги мун вихьизе бокьун къватІир чІун ругилан абуна гьесда .
42008021	Гьес гьезда абуна : — Дир эбелги дир вацалги руго Аллагьасул рагІи жидеда рагІулел ва гьеб тІубазабулел гІадамал .
42008022	Цо къоялъ жиндирго муридазда цадахъ гьев росода рекІана . — РачІа доб рахъалде рахине , — ян абуна гьес гьезда . Расаги бачун ана гьел .
42008023	Гьедин унел гьал рукІаго , ГІиса кьижун ккана . ХІоралда тІад кутакаб гьури багъарана . Раса лъадал цІолеб букІана . Гъанкъиялда хІинкъи букІана .
42008024	АскІоре ун , гьез ГІиса ворчІизавуна : — Я , НасихІатчи ! НасихІатчи ! Нилъ гъанкъизехъин руго ! — ян абун . Макьидаса вигьун , гьес гьорода лъазабуна тІокІаб пугейилан , лъадаеги амру гьабуна гьалаглъугейилан . Гьел мутІигІлъана . СихІ къотІун лъугьана .
42008025	Гьебмехалъ ГІисаца абуна : — Киб бугеб нужер божи-иман ? ХІинкъиялъ гІажаиблъун хутІарал гьез цоцазде ургъел бикьулеб букІана , гьороеги карачалабазеги амру гьабулев ва гьелги жиндие мутІигІав гьавго кинав чийилан .
42008026	Гьале гьал щвана Галилеялда дандбитІун доб рахъалда бугеб герасеназул улкаялде .
42008027	Гьев ракъдаде рещтІараб мехалъ , гьесда данде вачІана цеве шагьаралда вукІарав цо чи . Гьев вукІана цевегоялдаса жундуз ккурав чи . Цебегоялдаса нахъе тІад ретІелги ретІунароан гьес , мина-руссеналъувги чІолароан гьев , хабалазул нохъазда букІана гьесул чІейи .
42008028	ГІиса вихьаравго чІчІичІчІидулаго-ахІдолаго гьесда цеве кІалагъоркье речІчІана , ва кІудияб гьаракь гьабун , абуна гьес : — ТІадегІанав Аллагьасул Вас ГІиса , щиб дуе дидасан къваригІараб ? Дие гІазаб кьогейилан гьарула дица дуда !
42008029	( ГІисаца хъубаб женалъе амру гьабун букІиндалха гьев чиясул чорхолъа къватІибе лъугьаян . Чанго нухалъ хъубаб женалъ ккун вукІиндал , кверазда рахсал ран , бохдузда маххал ран вухьунаан гьев . Амма , гьес рухьен тІутІураб мехалъ , женалъ гьев гІадан-чи гьечІеб бакІалде хъамулаан . )
42008030	ГІисаца гьикъана дуда цІар щибилан . — « Бо » буго , — ян жаваб кьуна . ГІемерал жундул рукІиндалха гьесул чорхолъ .
42008031	Жундуз ГІисада гьарана жал жужахІалъул кІкІалахъе гъогеян .
42008032	Гьениб магІарда кваналеб букІана болъоназул кІудияб рехьед . Гьел болъоназда гъорлъе лъугьине риччайин гьарана жундуз ГІисада . Гьес изну кьуна .
42008033	Гьев чиясул чорхолъа къватІире рачІун хъубал жундул болъоназулъе лъугьана . ГьебсагІат рехьед цо борхатаб бакІалдасан хІоринибе кІанцІана ва гьениб гъанкъана .
42008034	Гьеб кинабго бихьун болъоназул гІухьби лъутун ана , шагьаралдаги росабалъги гьелъул хІакъалъулъ бицине .
42008035	Щиб лъугьарабали лъазе гІадамал рачІана гьенире . ГІисада аскІоре щведал , гьесул хІатІазда цеве гІодов чІун ватана гьезда дов жундуз ккун вукІарав чи : тІад ретІелги буго гьесда , камилаб гІакълу-лъаялдаги вуго . ГІадамазул рекІелъе хІинкъи лъугьана .
42008036	Гьенир рукІараз бицана жундуз ккурав чи ГІисаца кин сахлъизавуравали .
42008037	Герасеназул тІолабго улкаялъул гІадамал кутакалда хІинкъидал , гьез ГІисада гьарана жидеда аскІоса нахъе айилан . Гьебмехалъ , росодаги рекІун , тІадвуссун ана гьев .
42008038	Дов жундуз ккун вукІарав чияс ГІисада гьарана живги цадахъ вачейилан . Амма ГІисаца гьев вачинчІо .
42008039	Гьес абуна : — Дурго рокъове тІадвусса ва Аллагьас дуего гьабуралъул хІакъалъулъ бице . Инеги ун гьев чияс кинабго шагьаралдаго бицана ГІисаца жиндиего гьабуралъул хІакъалъулъ .
42008040	ТІадвуссун Галилеялде вачІараб мехалъ , халкъалъул руккелалъ дандчІвай гьабуна ГІисада . Гьев вачІиналъухъ ралагьун чІун рукІиндалха гьел киналго .
42008041	Гьале синагогаялъул хІакимлъун вукІарав Яир абулев цо чи вачІана гьениве , ГІисал хІатІазда цеве кІалагъоркьеги речІчІун гьардана жиндир бакІалде вилълъаян .
42008042	Гьев чиясул анцІила кІигогІан сон барай цохІо йигей яс йикІана хвалде ккун унтун . Гьелъухъе унаго халкъалъул руккелалъ ГІиса данде къазавулев вукІана .
42008043	АнцІила кІиго соналъ би къотІичІого ва черх бацІцІалъичІого йикІарай , лъиданиги сахлъизайизе кІвечІей цо чІужугІаданалъ ,
42008044	аскІоеги ячІун , нахъасан ГІисал гІабаялдасан далун букІараб цо гІертелалда квер хъвана . ГьебсагІат къотІана гьелъул чорхолъа чвахулеб букІараб би .
42008045	ГІисаца гьикъана : — Дида квер лъица хъвараб ? — ан . Киназго инкар гьабидал , Пётрица абуна : — Я , НасихІатчи , халкъалъ мун гьоркьов вазавун вугогури , данде къазавулев вугогури .
42008046	Амма ГІисаца абуна : — Цо лъицаялиго дида квер хъвана . Дидасан гьесде цо чи сахлъизавизе кІолеб къуват араблъи загьирлъана дие .
42008047	Жиндир иш балъго хутІичІеблъи лъан , дой чІужугІадан сородилаго ГІисада аскІое ячІана , гьесда цее кІалагъоркье речІчІун , бицана щай жинца гьесда квер хъварабали ва кин жий гьебсагІат сахлъараялиги .
42008048	Гьес гьелда абуна : — Дурго божи-иманалъ хвасар гьаюна , яц , мун . Гьанже а дурго !
42008049	Гьелдехун кІалъалев ГІиса вукІаго , синагогаялъул хІакимасул бакІалдаса цо чи вачІана ва инсуда абуна дур яс хванилан , гІадада МугІалимасул рахІат хвезабугейилан .
42008050	Гьеб рагІидал , ГІисаца ясалъул инсуда абуна : — Мун хІинкъуге , божун вукІа . Дур яс сахлъила , — ян .
42008051	Гьезул бакІалде щведал , Пётрги , Иоаннги , Якъубги ва ясалъул эбел-эменги гурони , цогидал гьес жанире риччачІо .
42008052	Киналго , гьей ясалъухъ керен бухулаго , гІодулел рукІана . Амма гьес абуна : — Нуж гІодуге . Гьей хун гьечІо , кьижун ккун йиго , — ян .
42008053	Гьел гьасда тІад релъанхъизе лъугьана , гьей хун йикІинги лъан .
42008054	Амма гьес , ясалъул кверги ккун , гьелде ахІана : — ТІаде яхъа , ясай ! — абун .
42008055	Ясалъул чорхолъе рухІ тІадбуссун бачІана , гьей гьебсагІат тІаде яхъана . Гьелъие квен кьеян абуна ГІисаца .
42008056	ГІажаиблъун хутІана гьелъул эбел-эмен . Амма гьеб лъугьа-бахъиналъул хІакъалъулъ лъиданиги бицунгеян лъазабуна ГІисаца гьезда .
42009001	АнцІила кІиявго чапарги ахІун , унта-щокъалги жундуз ккуралги сахлъизаризе къуватги ихтиярги кьуна гьезие ГІисаца .
42009002	Цинги гьел чапарзаби ритІана Аллагьасул ПарччахІлъиялъул хІакъалъулъ лъазабизе ва гІадамал сахлъизаризе .
42009003	Гьес гьезда абуна : — Я гІанса , я таргьа-къвачІа , я квен-тІех , я гІарац-месед , я хисизе ретІел — щибниги босуге нужеца цадахъ .
42009004	Цо лъилниги рокъоре лъугьани , гьеб ракьалдаса нахъе инегІан , гьенир чІа .
42009005	Ваамма нуж къабул гьаричІони , гьеб шагьаралдаса къватІире рахъунаго , нужерго хьитаздаса хІурги кІутІун те . Аллагьасда цебе гьез жаваб кьезе букІине хутІа абе гьеб .
42009006	Рахъун гьел росабалъа росабалъе ана , Рохалил хабар бицунаго ва киса-кирго унтаралги сахлъизарулаго .
42009007	Гьерод ханасдаги рагІана ГІисал гьел киналго ишазул хІакъалъулъ , ва гьев малъкъосун хутІана . Цо-цо гІадамаз абулеб букІиндалха хваралъуса вахъун ЯхІя вачІун вугилан .
42009008	Цогидаз абулеб букІана Иляс авараг вачІун вугилан , цо-цояцайин абуни , цебе заманаялъул аварагзабазул цояв чІаголъун вугилан хабар биччан букІана .
42009009	Гьеродицани абулеб букІана : — ЯхІял дица бетІер къотІана ; жиндир хІакъалъулъ дида гьадинал харбал рагІулел ругев чи щивха кколев ? Гьев вихьизе гъира букІана Гьеродил .
42009010	ТІадруссун рачІун чапарзабаз ГІисада бицана жидецаго гьабура-таралъул хІакъалъулъ . Цинги , цохІо гьелги рачун , гьев ана Байтсаида абулеб шагьаралде .
42009011	Амма , гІадамазда лъан , гьелги гьесда хадур ана . Гьес гьел тІаде къабул гьаруна . Гьезие Аллагьасул ПарччахІлъиялъул хІакъалъулъ бицана ва гьесул кумекалде хІажалъарал сахлъизеги гьаруна .
42009012	Гьале маркІачІумех щолеб букІана . АскІове вачІун анцІила кІиявго чапарас гьесда абуна : — Сордо базеги жидеего квание гІамал гьабизеги гІагардаса гІебеде ругел росабалъе ва кулабазде айилан абе гьал гІадамазда , гІадан-чиго гьечІеб бакІ бугин гьаб .
42009013	ГІисаца гьезда абуна : — Нужеца кваназаре гьел . Гьез абула : — Щуго чедги кІиго ччугІаги гурони гьечІо нижехъ , гьел киназего гІураб кваназе жо босизе ани гурони .
42009014	( Гьенив вукІана щуазаргогІанасев бихьинчи . ) Жиндирго чапарзабазда гьес абуна : — Нужеца гьел , гІага-шагарго кІикъоялда анцІ-анцІ чи кколедухъ , кьера-кьерал гьарун чІезаре , — ян .
42009015	Гьес абухъе гІодор чІезаруна гьез гьел киналго .
42009016	ГІисаца щуябго чедги кІиябго ччугІаги кодобе босана , зобалаздехун вуссун кванде дугІа гьабуна ва бек-бекун муридазухъе кьуна халкъалъе бикьейилан .
42009017	Киналго гІорцІизегІан кванана , анцІила кІиго гьегь цІураб нахъегицин хутІана .
42009018	Цо нухалъ ГІиса живго цохІо вукІана Аллагьасда гьарделев . Муридалги рукІана гьесда цадахъ . Гьес гьезда гьикъана : — Щивлъун дун гІадамаз рикІкІунев ? — абун .
42009019	Гьез жаваб кьуна : — Цояз мун ЯхІя авараг вугилан абулеб буго , цогидаз абулеб буго Иляс авараг вугилан , цо-цояз абулеб буго цебе заманаялъул аварагзабазул цояв вугин хваралъуса вахъун вачІунилан .
42009020	Гьес гьезда гьикъана : — Нужеца щивлъунха дун рикІкІунев ? — абун . — Мун Аллагьасул МасихІ вуго , — ян жаваб кьуна Пётрица .
42009021	Гьес гьезда кьварун лъазабуна лъиданиги гьелъул хІакъалъулъ бицунгейилан .
42009022	ГІисаца бицана ГІадамил Лъимаца гІемераб гІазаб-гІакъуба хІехьезе ккезе бугин , чІухІби-хІакимзабазги , чІахІиял кашишзабазги , диниял гІалимзабазги гьесдаса инкар гьабизе бугин , чІвазе вугин ва лъабабилеб къоялъ Аллагьас чІаголъизавизеги вугин .
42009023	Цинги гьес киназдаго абуна : — Дида цадахъ вилълъине бокьарав чи ватани , гьес жиндирго напсалдаса инкар гьабе , жиндаго тІаде ккараб хъанчил гІазабги щибаб къоялъ бачче ва дида хадув вачІа .
42009024	Щаян абуни , жиндирго гІумру цІунизе бокьулев чи гьелдаса махІрумлъила , дие гІоло гІумруялдаса махІрумлъизе разилъарас гьеб хвасар гьабила .
42009025	Живго рецІалие кьун яги тІагІун хадуб , тІолабго дуниялалъул кверщел хъатикье щвеялъул щиб пайда бугеб инсанасе ?
42009026	Дунги дир рагІабиги сан гьаричІев чи ГІадамил Лъимацаги сан гьавизе гьечІо , жиндиргоги , Инсулги , мукъадасал малаикзабазулги нуралъ гвангъун гьев вачІунеб мехалъ .
42009027	ХІакълъун абулеб буго дица нужеда : Аллагьасул ПарччахІлъи бихьичІого жидеца хвалил лълъар гьекъезе гьечІел гІадамалги ругелха гьанир эхетаразда гьоркьор .
42009028	Гьес гьедин абуралдаса микьгогІанасеб къо индал , Пётрги , Иоаннги , Якъубги цадахъ рачун , Аллагьасе гьари-дугІаялъе магІарде вахана ГІиса .
42009029	Гьари-дугІаялда ГІиса вукІаго , гьесул гьурмал куц хисана , ретІелги хъахІлъана , кенчІезе лъугьана .
42009030	Гьале кІиго чи ГІисада гаргадула . Гьел рукІана Мусаги Илясги .
42009031	ТІад нур чІун букІана ГІисадаги гьездаги . Гьез бицунеб букІана Иерусалималда цІезабизе бугин ГІисал къадаралъул лълъар .
42009032	Ригьунаредухъ кьижун рукІана Пётрги цадахъ ругелги . Ригьараб мехалъ гьезда бихьана ГІисада тІад чІараб нур , кІиго чиги вугоан аскІов эхетун .
42009033	Гьев кІиявго чи ГІисада аскІоса нахъе унеб мехалъ , Пётрица гьесда абуна : — Я , НасихІатчи ! ЛъикІ буго гьаниб нилъее . РачІа лъабго хъощ базин : цо дуе , цо Мусае , цо Илясие . ( Гьедин абуна Пётрица щиб абилебали лъаларого хутІидал . )
42009034	Гьев кІалъан вахъиналдего , цо хъахІаб накІкІул парча бачІун рахчизаруна гьел , ва , гьеб накІкІукье ккедал , хІинкъана муридал .
42009035	Цинги накІкІуда гьоркьосан бахъана цо гьаракь : — Гьав ккола дица витІизе тІаса вищарав дир Вас . Гьасухъ гІенекке нуж !
42009036	Гьеб гьаракь къотІараб мехалъ , ГІиса нахъеги живго хутІун вугоан . Муридаз гьеб балъго гьабуна ва жидедаго бихьаралъул хІакъалъулъ доб мехалъ лъиданиги бицинчІо .
42009037	Нахъисеб къоялъ , магІардаса гъоркье рещтІиндал , ГІисада данде гІемераб халкъ бачІана .
42009038	Гьале халкъалъул руккелалда гьоркьосан цо чияс ахІана : — Я , МугІалим ! Дир цохІо вугев васасухъ валагьеян гьарула дица дуда .
42009039	Женалъ ккола гьев ва тохлъукьего чІчІичІчІидизе лъугьуна , цинги , кІалдиб полопги бан , тІеркІезавула . ГІемераб гІазаб-гІакъуба кьун хадув гурони виччан толаро .
42009040	Дур муридазда гьарана дица гьеб жен бачахъеян , амма гьезухъа бажаричІо .
42009041	ГІисаца абуна : — ГІай , нуж иман гьечІеб ва пасатаб уммат ! КидалъагІан дун нужеда цадахъ вукІинев ва кидалъагІан нуж хІехьезе кколел ? Ваче гьаниве дурго вас .
42009042	Вачун вачІунаго , жен васасде тІаделъана , тІамун гІодовгун , тІеркІезавуна . Амма ГІисаца гьеб хъубаб жен чІезабуна ва сахлъизавун васги инсухъе кьуна .
42009043	Киналго хІикмалъун хутІана , Аллагьасул хІалкІолъи бихьуларищан . Кинабго халкъ ГІисал мугІжизаталъ гІажаиблъизабун бугеб мехалъ , жиндирго муридазда гьес абуна :
42009044	— Гьал дир рагІаби гІинзунир лъе нужеца : ГІадамил Лъимер кьезе вуго гІадамазда кодове .
42009045	Амма гьезда бичІчІичІо гьел рагІабазул магІна . БичІчІичІого букІинелъун , гьездаса бахчун букІана гьеб . Гьелъул хІакъалъулъ гьикъизеги хІинкъана гьел .
42009046	Гьезул дагІба ккана жидеда гъорлъ щивдай бищунго кІудиявлъун вугевилан .
42009047	Гьезул рекІелъ бугеб пикруги бичІчІун , кодобе босун , жиндаго аскІоб лъуна ГІисаца цо лъимер .
42009048	Гьес гьезда абуна : — Цо гьадинаб лъимер лъицаниги , дие гІоло , къабул гьабуни , гьеб бащалъизе буго дун къабул гьавиялда . Дун лъицаниги къабул гьавуни , гьеб бащалъизе буго дун нужехъе витІарав Аллагьги къабул гьавиялда . Гьединлъидал нужеда гъорлъги бищунго гьитІинав ккола бищунго кІудиявлъун .
42009049	Гьебмехалъ Иоанница абуна : — Я , НасихІатчи ! Нижеда ватана цо чи дур цІаралдалъун жундул рачахъулев . Нилъеда нахъвилълъунев гьечІелъул , нижеца гьукъана досие гьеб иш гьабизе .
42009050	ГІисаца гьесда абуна : — Гьукъуге гьесие гьеб . Нужеда дандечІоларев чи ккола нужер рахъалда вугев чи .
42009051	Зобалазде живго вачунеб заман гІагарлъидал , Иерусалималде ине таваккал тІамуна ГІисаца .
42009052	Жиндасаго цере муридал ритІана гьес сапаралде . Самариялъул цо росулъ чІана гьел , ГІиса вачІиналде хІадурлъи гьабун .
42009053	Амма гьениб ГІисае гьоболлъи гьабичІо , гьев Иерусалималде унев вукІин лъан .
42009054	Гьебмехалъ гьесул муридал Якъубица ва Иоанница абуна : — Я , БетІерчІахъад ! Дуе бокьилаанищ зодисан цІадул балагь рещтІун гьал хвезареян нилъеца абизе .
42009055	Гьелъие изну гьечІилан абуна ГІисаца , гьездехунги вуссун .
42009056	Цинги гьел цоги росулъе ана .
42009057	Нухда унаго цо чияс ГІисада абуна : — Мун киве аниги , дуда цадахъ вилълъина дунги .
42009058	ГІисаца гьесда абуна : — Царал жиндирго рукІун буго , хІанчІил бусен буго , амма ГІадамил Лъимадул бетІер бегьизе бакІ гьечІо , — ян .
42009059	Цоги чиясдани ГІисаца абуна : — Дида цадахъ вилълъа , — ян . Амма дос абуна : — Дир хварав эмен вукъизе ине изну кье дие .
42009060	ГІисаца гьесда абуна : — Хвараца рукъизе те хварал чагІи . Мунин абуни Аллагьасул ПарччахІлъи тІаде гІунтІун букІин лъазабизе а .
42009061	Цогиги чиясги гьесда абуна : — Дун дуда цадахъ вилълъина , БетІерчІахъад ! Амма агьлу-хъизаналъулгун къолъикІ гьабизе ине изну кье .
42009062	ГІисаца гьесда абуна : — Хур бекьизе пурцил гІоркьги ккун , нахъ-нахъ валагьулев чи Аллагьасул ПарччахІлъиялъе ярагьунаро .
42010001	Гьелдаса хадуб ТІадегІанав ГІисаца тІаса вищана жеги лъабкъоялда анцІго чи ва жиндасаго цере кІи-кІиккун ритІана живго щвезе ракІалда букІарабщинаб шагьаралдеги росулъеги .
42010002	Гьес гьезда абуна : — Хуриб хІалухъен гІемер бижун буго , хІалтІухъаби дагь руго . Гьеб лъилъизе кверщел кодоб бугев БетІергьанасда гьаре лъилъарухъаби ритІеян .
42010003	Гьанже а ! Гьале дица нуж ритІулел руго бацІазда гъорлъе кьагІи гІадин .
42010004	Я гІарац лъун таргьа босуге , я къайи лъун къвачІа босуге , я хисун ретІине хьитал росуге , нухда данде ккарасе саламги кьоге .
42010005	Лъил бакІалде нуж щваниги , гьезие рекъел гьарун , « Ассаламу гІалайкум ( Рекъел нужее ) » абун лъугьа гьесул къавулъе .
42010006	Саламалъе ( ай ракълие ) мустахІикъав чи вугони — нужер салам гьесде щвела , гьечІони — гьеб нужедего тІадбуссина .
42010007	Гьеб къавулъ чІа нуж , гьезда цадахъ квана-гьекъон , — хІалтІухъанасе мухь хІалалаб букІунелъул . Цо къавулъа цоги къавулъе гочаруге .
42010008	Цо шагьаралде щун , нуж гьенир къабул гьаруни , нужее кьурабги кванай , гьенир ругел унтаралги сахлъизаре , Аллагьасул ПарччахІлъи нужеде тІаде гІунтІун бугиланги бице гьезда .
42010009	
42010010	Ваамма цо шагьаралде щун , нуж гьенир къабул гьаричІони , къотІнореги рахъун , гьадин абе :
42010011	« Нужер шагьаралда нижер хІатІазда тІад чІараб хІургицин нижеца къватІазде нужеего кІутІулеб буго . Амма лъан букІаха Аллагьасул ПарччахІлъи тІаде гІунтІун бугеблъи » .
42010012	Дица нужеда абулеб буго : къиямасеб къоялъ Содомалъул халкъ гІемерго лъикІ букІина гьеб шагьаралъул халкъалдаса .
42010013	Балагьги гІазабги дуе , Хоразин шагьар ! Балагьги гІазабги дуе , Байтсаида шагьар ! Амма Тиралъулгун Сидоналъул гІадамазда рихьун рукІаралани нужеда рихьарал гІадинал мугІжизатал , тІутІу-хъухъураб парталги ретІун , ботІроде рахъуги бан , ракьалда гІодорги чІун , церего руссинаан гьел Аллагьасде .
42010014	Гьединлъидалин Тиралъулги Сидоналъулги халкъалъе къиямасеб къоялъ нужееялдаса бигьа букІине бугеб !
42010015	Дудаги , Капернаум , зобалазде бахине гьабилинищ ракІалде кколеб бугеб ? ЖужахІалъул кІкІалахъе рехила мун !
42010016	Нужехъ гІенеккулел дихъги гІенеккула , нужеде инкар кколез дидеги инкар ккола , диде инкар кколез дун жинца витІарав Аллагьасдеги инкар ккола .
42010017	Лъабкъоялда анцІавго мурид рохуца холаго тІадруссун рачІана . — Я , БетІерчІахъад ! — ан абуна гьез . — Жундулгицин мутІигІлъула нижее , дур цІар рехсон гьезие амру гьабураб мехалъ .
42010018	ГІисаца гьезда абуна : — Дида бихьана илбис пири гІадин зодисан бортун унеб !
42010019	Гьале дица нужее къудрат кьуна щибго зарал гьечІого борхьалги ичІкІалалги хІатІаз мерхьине ва тушманалъул тІолабго къуват-гучалда тІад кверщелги кьуна .
42010020	Амма нуж рохуге хъубал жундул нужее мутІигІлъулел ругилан , нуж роха зобалазда жидер цІарал хъваразда гьоркьор рукІиналдаса .
42010021	Илагьияб РухІалъ цІурав ва вохизавурав ГІисаца гьебмехалъ абуна : — Дуе рецц буго , дир Эмен , зоб-ракьалъул БетІергьан , цІодораздаса ва гІакъилаздаса балъго гьабун , лъимер гІадиназе гьаб кинабго дуца загьир гьабуралъухъ . Уха , дир Эмен , гьелъулълъидалха бугеб дур цІобалъул гІатІилъи !
42010022	Кинабго дие дир Инсуца кьураб буго . Инсуда гурони , лъиданиги лъаларо Вас щивали . Васасда ва Эмен жидее загьир гьавизе Васасе бокьарал гІадамазда гурони , лъиданиги лъаларо Эмен щивали .
42010023	Муридаздехун вуссун , цохІо гьезда абуна ГІисаца : — Гьардарал гурищха гьаб кинабго бихьулел нужер берал .
42010024	Дица нужеда абулеб буго : гІемерал аварагзабазеги парччахІзабазеги бокьун букІана нужеда бихьулеб бугеб бихьизе , амма гьезда бихьичІо . Нужеда рагІулеб бугеб рагІизеги бокьун букІана , амма гьезда рагІичІо .
42010025	Гьале цо динияв гІалимчияс , гьесул хІалбихьизе , суал кьуна : — Я , МугІалим ! Абадияб рукъалъул бутІа щвезе щиб дица гьабизе кколеб ?
42010026	ГІисаца гьесда абуна : — Къануналда кин бугеб ? Щиб цІалараб дуца гьелъул хІакъалъулъ ?
42010027	Дос жаваб кьуна : — « Дурго БетІергьан Аллагь дуе вокьа дур тІолабго ракІалдалъун , дур тІолабго рухІалдалъун , дур тІолабго къуват-жаналдалъун , дур тІолабго гІакълу-пикруялдалъун » ва « Мунго гІадин вокьа дуе дуда аскІов вугевги » .
42010028	ГІисаца гьесда абуна : — Дуца битІун жаваб кьуна . Гьеле гьедин гьабуни , абадияб гІумру букІина дур .
42010029	Живго ритІухъ гьавизелъун , дов чияс гьикъана : — Щивха кколев « дида аскІов вугев » ?
42010030	Гьанже ГІисаца гьесие , мисал бачун , хабар бицана : — Цо чи унев вукІана Иерусалималдаса Иерихоналде . ТІаде кІанцІун хъачагъаз гьесухъа къайи бахъана , кьабун-вухун , хвалде ккезавун гьевги тун , нахъе ана .
42010031	Гьале цо кашиш ккана досда тІаде , амма гьев нухлул добцояб рахъалдехун лъугьана .
42010032	Гьединго цо левитги ккана досда тІаде , гьевги лъугьана нухлул добцояб рахъалде .
42010033	Сапаралда вукІарав цо самариявги ккана досда тІаде . Дов вихьаравго , гурхІизе бачІун ,
42010034	аскІове ун , чогъроца чурун ва нах бахун , досул ругънал къачІана гьес , жиндирго гІорцІмидаги рекІинавун , петералде вачун , досие хъулухъги гьабуна .
42010035	Нахъисеб къоялъ , петералъул бетІергьанасе кІиго динарги кьун , самарияс абуна : « Дуца тІалаб гьабе досул . Гьалдаса цІикІкІун дуца хвезабизе ккани , тІадвуссун вачІунаго гьебги бецІила дица дуе » .
42010036	Хъачагъаз зулму гьабурасда « аскІов вугевлъун » щив рикІкІинев гьел лъабаздаго гьоркьоса ?
42010037	— Досда гурхІун кумек гьабуравха , — ян жаваб кьуна динияв гІалимчияс . ГІисаца гьесда абуна : — Инеги ун , дуцаги гьедин гьабе , — ян .
42010038	Гьедин ГІисаги муридалги сапаралда рукІаго , гьев цо росулъе щвана . Марта абулей цо гІаданалъ ГІиса гьоболлъухъ вачана .
42010039	Гьелъул йикІана Марям абун яцги . ТІадегІанав ГІисал хІатІаахада гІодойги чІун , гьесул харбихъ гІенеккун йикІана гьей .
42010040	Мартайилан абуни , гьебмехалъ гьезие кІудияб гьоболлъи гьабизе квалквадилей йикІана . ГІисада аскІое ячІун , гьелъ абуна : — Я , БетІерчІахъад ! Дуе агъазго гьечІо яцалъ дун гьаний квалквадизе тун йикІиналъул . Дие кумек гьабизе яхъаян абе гьелда .
42010041	ТІадегІанав ГІисаца , гьелъие жаваб кьун , абуна : — Марта ! Марта ! Мун гІемераб жоялда квер чІвазе лъугьун йиго ,
42010042	амма цо жо кквезе ккола чияс . Гьале Марямица лъикІаб бутІа тІаса бищана , лъиданиги кІвеларо гьелъухъа гьеб бахъизе .
42011001	Цо пуланаб бакІалда Аллагьасе гьари-дугІаялда вукІана ГІиса . Гьесул гьари-дугІа лъугІарабго , цо муридас ГІисада абуна : — Я , БетІерчІахъад ! ЯхІяца жиндирго муридазда малъараб гІадин , нижедаги малъе Аллагьасе гьари-дугІа гьабизе .
42011002	Гьес гьезда абуна : — Нужеца дугІа гьабулаго гьадин абе : Я , Эмен , дур цІар гІадамаз мукъадасаблъун рикІкІаги , дур ПарччахІлъи тІаде щваги ,
42011003	щибаб къоялъ нижер бетІербахъиялъе хинкІ-чед кье нижее ,
42011004	нижер мунагьазда тІасаги лъугьа , гІадамаз нижее гьабуралда нижги тІасалъугьунел ругин . Нижер хІалбихьизеги биччаге .
42011005	Цинги гьес бицана : — Масала , нужер цоясул вуго гьудул , сордо бащалъараб мехалъ гьесул нуцІихъе ун дуца абулеб буго : « Я , дир гьудул , къаси дие цо лъабго чед кьеларищ дуца ?
42011006	Сапаралда вугев цо гьудул гьоболлъухъ вачІун вуго дихъе , гьесда цебе лъезе квен гьечІого вуго дун » , — абун .
42011007	Унго , дос жанисан гьадинаб жаваб кьеладай дуе : « Дир рахІат хвезабуге . НуцІаги рахан буго , лъималги руго дида аскІор бусада кьижун . ТІаде вахъун дуе чед кьезе кІоларо дида » .
42011008	Амма дица абила гьадин : гьудуллъиялъул къимат гьабун кьечІониги , дур тІасавичІунгутІиялдаса ворчІичІого , гьайгьай , тІаде вахъун дос дуе кьела къваригІарабгІанаб чед .
42011009	Гьединлъидал дица нужеда абулеб буго : гьаре нужеца — нужее кьечІого толаро ; балагье нужеца — батичІого хутІуларо ; нужеца нуцІа бухе — гьеб рагьичІого толаро .
42011010	Гьарарасе кьола , балагьарасда батула , бухарасе нуцІаги рагьула .
42011011	Нужеда гъорлъ вугищ цониги эмен , васас ччугІа гьарараб мехалъ , гьесухъе борохь кьолев ?
42011012	Яги , хоно гьарани , гьесухъе ичІкІал кьолев ?
42011013	Нужго квешал ругониги , лъималазе нужеца лъикІабщинаб кьолеб мехалъ , жинда гьарарасе кигІан цІикІкІун рещтІинабилеб зобалазда вугев Инсуца Илагьияб РухІ .
42011014	Цо нухалъ цо чиясул чорхолъа ГІисаца бачахъана гІадан мацІ лъаларевлъун лъугьинавулеб жен . Чорхолъа жен индал , мацІ лъаларев чи гаргадизе лъугьана , гьелда гІажаиблъи гьабун халкъги хутІана .
42011015	Цо-цо гІадамаз абулеб букІана гьес инсанасул чорхолъа жундул рачахъулел ругин жундузул хан Беэлзебулил кумекалдалъун .
42011016	Цогидаз , гьесул хІалбихьизелъун , тІалаб гьабуна зодисан гІаламат бихьизабеян .
42011017	Гьезул пикрабиги лъан , ГІисаца гьезда абуна : — Бокьараб ханлъиялда жаниб кьал ккани — гьеб ханлъи биххула , хъизаналда жаниб кьал ккани — гьеб хъизанги биххула .
42011018	Гьединго илбисги жибго жиндаго дандечІун кьалда бугони , гьелъул ханлъи биххичІого хутІилищ ? Нужецани абулеб буго Беэлзебулил кумекалдалъун рачахъулин дица гьел .
42011019	Дица гьел Беэлзебулил кумекалдалъун рачахъулел ратани , нужер умматалъул гІадамаз лъил кумекалдалъунха гьел рачахъулел ? Гьеле гьел гІадамаз нуж мекъи рукІин чІезабила гури .
42011020	Амма дица жундул Аллагьасул кумекалдалъун рачахъулел ругелъул , Аллагьасул ПарччахІлъи нужеде гІагарлъун букІин бичІчІула гьелдасан .
42011021	Кодоб ярагъгун цо къуватав-кутакав чияс жиндирго рукъ цІунулеб бугони , гьесул боцІи-рикъзиялъе хІинкъи букІунаро .
42011022	Амма гьесдасаги къуватав тІаде кІанцІани , гьев къезавила , гьесул ракІчІей букІараб ярагъги кодоса босила , гьесухъа бахъун давлаги жидеразего бикьила .
42011023	Дунгун цадахъ гьечІев чи — гьев вуго дида дандечІарав чи . Диргун жубай гьечІев чияс журай биххизабила .
42011024	Инсанасул чорхолъа бачахъараб хъубаб жен ракъдалал авлахъазда терелеб-женжедулеб букІуна , жиндиего рахІат-хІалхьи балагьулаго . Амма рахІат-хІалхьи батуларо женалда . Гьелъ абула : « РачІа , дун цебе дунго букІараб рокъобе тІадбуссина » , — ян .
42011025	ТІадбуссун щведал , гьелда рукъ батула лъухьун , къачІан .
42011026	Гьанже женалъ жиндасаги гІасияб анкьго женги бачуна гьеб рокъобе . Рахъун гьенир чІола гьел . Гьебмехалъ дов чи цебе букІаралдасаги квешаб хІалалде ккола .
42011027	ГІисаца гьедин абидал , цо чІужугІаданалъ ахІана халкъалъул руккалида гьоркьосан : — Гьардарай гурищха мун гьавурай , дуе керен кьурай дур эбел !
42011028	Гьес абуна : — Дагьалги цІикІкІун гьардарал гурищ Аллагьасул рагІи рагІулел ва гьелда рекъон хьвадулел гІадамал !
42011029	ГІемераб халкъ жиндаго аскІобе бачІараб мехалъ , ГІисаца абуна : — ЦІакъго квешлъун буго гьаб уммат ! Гьазие бокьун буго гІаламат бихьизабизе . Юнус аварагасул гІаламат гурони , цогидаб гІаламат гьезие букІине гьечІо .
42011030	Ниневиялъул халкъалъе гІаламатлъун Юнус авараг лъугьарав гІадин , ГІадамил Лъимерги гІаламатлъун лъугьина гьаб умматалъе .
42011031	Гьаб умматалда цадахъ яхъина къиямасеб къоялъ Къилбаялъул парччахІги . Гьелъ гІайиб чІвала гьазда , гьей дуниялалъул рагІалдаса яхъарай ячІиндал Сулайман аварагасул гІакъилаб рагІухъ гІенеккизе . Гьале гьанив вугевав гІемерго тІадегІанав вуго Сулайман аварагасдаса .
42011032	Ниневиялъул халкъги бахъина къиямасеб къоялъ гьаб умматалда цадахъ ва гьезги гІайиб чІвала гьазда , Юнус аварагасухъ гІенеккун гьел Аллагьасде руссиндал . Гьале гьанив вугевав гІемерго тІадегІанав вуго Юнус аварагасдаса .
42011033	Лъицаниги лъеларо рекІараб чирахъ бихьулареб бакІалда яги сахІида гъоркь . Жанире лъугьаразе канлъи букІунедухъ борхатаб бакІалда лъола гьеб .
42011034	Дур бер — гьеб буго дур черхалъул чирахъ . Берал канал ругони , дур тІолабго черхги канлъула . Берал канлъукъал ругони , дур черхги бецІлъула .
42011035	Ворегиха , дулъ бугеб канлъи бецІлъиялде сверизе гурин .
42011036	Гьедин , мун канлъул цІун вугони , щибниги бецІлъиги дулъ гьечІони , мун тІуванго гвангъила , чирахъул канлъиялъ мун кенчІезавун вугев гІадин .
42011037	ГІисал вагІза лъугІидал , цо фарисеяс гьев къаде кваназе ахІана . ВачІун сурпаялда нахъа гІодов чІана ГІиса .
42011038	Кваназе лъугьиналде гьес кверал чуричІелъул , фарисеяв хІикмалъун хутІана .
42011039	ТІадегІанав ГІисаца гьесда абуна : — Нужеца , фарисеяз , суркІа-щуруналъул тІасахун рахъ бацІцІад гьабун чураниги , нужер жанисахун рахъ хъантІиялъулги квешлъиялъулги цІун буго .
42011040	ГІабдалзаби ! ТІасан бихьулеб бижарас гурищ жанибехун бугебги бижараб ?
42011041	Амма жаниб бугебаб садакъаде кьуни , гьебмехалъ хІакъикъаталда тІасаги рацІцІалъила нуж .
42011042	Балагьги гІазабги нужее , фарисеял . Нужеца садакъаде кьола хІатта сагІаналъул , гъараналъул ва цогидабги гІурччинлъиялъул анцІил бутІа , ритІухълъиялъулги Аллагьасде рокьиялъулги нужеца тІалабго гьабуларо . Гьебги гьабизе ккола , гьабцоябги гьабичІого тезе бегьуларо .
42011043	Балагьги гІазабги нужее , фарисеял ! Нужее бокьула синагогабазда жанир киназдасаго церегІан гІодор чІезе ва базаркъотІноб халкъалъ салам кьезе .
42011044	Балагьги гІазабги нужее ! Нуж релълъуна тІасан хьвадулесда хІатІикь букІин лъалареб , зани чІвачІеб хобалда .
42011045	Гьебмехалъ цо динияв гІалимчияс абуна гьесда : — Я , МугІалим ! Гьединал рагІабиги абун , дуца нижги инжит гьарулел ругогури .
42011046	ГІисаца абуна : — Нужееги , диниял гІалимзаби , балагьги гІазабги ! Щайгурелъул нужеца гІадамазул мугъзада лъолеб буго баччизе кІоларебгІан бакІаб гьир , нужецагойин абуни , гьелда килищцин хъваларо .
42011047	Балагьги гІазабги нужее ! Нужер умумуз чІварал аварагзабазул хобазда тІад мазарал гьарулел руго нужеца .
42011048	Гьелдалъун нужеца чІезабулеб буго умумузул ишазда нуж тІад рекъолел рукІин . Доз аварагзаби чІвана , нужецайин абуни , доз чІван хваразул хобазда тІад мазарал гьарулел руго .
42011049	Гьединлъидал Аллагьасул ГІакъиллъиялъ абун буго : « Аварагзабиги чапарзабиги ритІизе руго дица гІадамазухъе , гьезин абуни цоял чІвазе руго , цогидал рачахъизе руго .
42011050	Гьабилидаса бахъараб къурбан хъолеб бакІалдаги Мукъадасаб Рукъалдаги гьоркьов чІварав Закария аварагасде щвезегІан , дуниял бижаралдаса нахъе гІодобе тІураб киналго аварагзабазул бидул хІакъ босизе буго гьаб умматалдаса » . Гьале дица нужеда абулеб буго : гьаб умматалдаса тІалаб гьабизе буго дозул бидул хІакъ .
42011051	
42011052	Балагьги гІазабги нужее , диниял гІалимзаби ! Щайгурелъул нужеца гІелмуялъул кІул босана , амма кІулал ричІун нужгоги инчІо жанире , ине бокьаралги риччачІо .
42011053	ГІиса гьениса нахъе аралдасаго , батІи-батІиял суалал кьун , гьесухъа рагІи бахъизе чанкъан чІун , тІаделъизе байбихьана диниял гІалимзабазги фарисеязги , гьесул кІал таризабизе кІоларищали .
42011054	
42012001	Аза-азар чи гІахьаллъарал чІахІиял руккелал гьарун рачІунел рукІана гІадамал гьеб заманалда ГІисада аскІоре . Цоцаца мерхьиналде ккун букІана гьезул иш . ГІисаца цин жиндирго муридазда абуна : — Вореха , фарисеязул реччеялдаса , ай гьезул кІигьумерчилъиялдаса цІуне нужго .
42012002	Щайгурелъул тІатинчІого цониги бахчараб жоги хутІулареб , загьирлъичІого щибниги балъгояб жоги букІунареб .
42012003	Гьединлъидал сардил бецІлъухъе нужеца абураб жо , бакъул канлъухъе къватІибе рагІун батулеб ; рокъоб жаниб нужеца лъилниги гІинзукье щурараб рагІи , тІохаздасан киназдаго лъазабун батулеб .
42012004	Дица нужеда абулеб буго , дир гьудулзаби : инсанасул черх чІвазе гурони , тІокІаб щибниги гьабизе кІоларезукьа нуж хІинкъуге .
42012005	Дица малъила нужеда лъикьа хІинкъизе кколелали . Нуж хІинкъа чІван хадур нуж жужахІалъуре рехизе кІолев Аллагьасукьа . Гьеле гьесукьа хІинкъаян абила дица нужеда .
42012006	КІиго пахьул шагьиялъухъ гурищ щолеб щуго къадако ? Амма гьезул цонигияб кІочон толаро Аллагьасда .
42012007	Нужер бетІералда чан рас батаниги , гьелги рикІкІунин ругел . Нуж хІинкъуге , киналго къудкуздаса хириял руго нуж .
42012008	Гьале дица нужеда абулеб буго : гІадамазда цебе дир рахъ ккурав чиясул , Аллагьасул малаикзабазда цебе , ГІадамил Лъимацаги рахъ кквезе бугебха .
42012009	ГІадамазда цебе диде инкар гьабурав чиясдаса , Аллагьасул малаикзабазда цебе , дицаги инкар гьабила .
42012010	ГІадамил Лъимада данде рагІи абурав бокьарав чиясдаса Аллагь тІасалъугьина , амма Илагьияб РухІалда бугьтан лъурав чиясе тІасалъугьин букІине гьечІо .
42012011	Синагогаялъуреги рачун , чІухІбуздаги чІахІиял хІакимзабаздаги цере нуж рахъун чІезарураб мехалъ , гьезда щибдай бицинаян , щиб жавабдай кьела гьезул суалазеян ургъел ккоге нужее ;
42012012	гьеб лахІзаталда Илагьияб РухІалъ малъилелъулха нужеца щиб бицине кколебали .
42012013	ГІадамазда гьоркьосан вахъун , цо чияс абуна ГІисада : — Я , МугІалим ! Инсул ирсалъул дие кколеб бутІа кьеян абе дир вацасда .
42012014	ГІисаца гьесда абуна : — Ле , нужее суд гьабизе ва нужер ирс бикьизе тІамурав чийищ дун ?
42012015	Цинги халкъалдехун абуна : — Ворегиха , хъантІиялдаса цІуне нужго ! Щайгурелъул дуниялалъул боцІи-рикъзи гьарзаго бугониги , гьелда бараб гьечІо инсанасул гІумру .
42012016	Хадуб ГІисаца гьезие , мисал бачун , бицана : — Цо бечедав чиясул хуриб бижун букІун буго бакІарун хІалкІоларебгІан гІемераб хІалухъен .
42012017	Гьес жиндаго абун буго : « Щибдай дица гьабила . Гьеб хІалухъен базе гІураб бакІ гьечІогури дир » .
42012018	Цинги гьес хІукму гьабун буго : « Гьа , гьанже лъана дица щиб гьабилебали . Дирго царгъалги риххун , чІахІиял царгъал гьарила ва тІолабго хІалухъенги цогидаб бечелъиги гьезда жанибе буссинабила .
42012019	Цинги дица дирго напсалда абила : „ Я , дир напс ! Гьале чанго соналъе гІураб бечелъи буго дур . РахІаталда кванай , гьекъе , кеп гьабе дурго гьанже ! “ »
42012020	Амма Аллагьас абун буго гьесда : « Я , гІабдал ! Къаси дур рухІ бахъизе буго ! Лъие хутІулеб дуца бакІарараб бечелъи ? »
42012021	Жиндиего хазина бакІарулев , амма Аллагьасда цеве мискинав чиясул къадар гьединаб букІуна .
42012022	Цинги жиндирго муридазда ГІисаца абуна : — Гьединлъидалин дица нужеда абулеб : щибдай кваналаян чохьое гІологи , щибдай ретІинаян чорхое гІологи хъалхъадуге .
42012023	Квандаса цебесеб буго рухІ , ратІлидаса цебесеб буго черхги .
42012024	Гъудузухъ ралагье нуж : гьез я бекьуларо , я лъилъуларо , я царгъахъе баларо . Аллагьас хьихьун руго гьел . Амма хІанчІаздаса гІемерго хириял руго нуж .
42012025	Лъида кІвезе бугеб , кигІан хъалхъаданиги , жиндирго гІумру цо къоялъниги халалъизабизе .
42012026	Гьеб гьитІихІинабгицин гьабун бажаруларел нуж кІудияб гьабизеян щай лъугьунел ?
42012027	ТІугьдузухъ ралагье нуж . Я хурир хІалтІуларо гьел , я кун дургъуларо гьез . Амма гьале дица нужеда абулеб : жиндирго машгьурлъиялъул завалалдагицин Сулайман парччахІасул букІинчІо бокьараб тІогьол гІадинаб ретІел .
42012028	Я , ле — божи дагьаб уммат ! Жакъа гІалахалда бугони , метер цІадабе рехулеб тІегь-хералдагицин Аллагьас гьединаб берцинаб ретІел ретІунеб мехалъ , кигІан берцинабдай нужер букІинеб !
42012029	Гьединлъидал щибдай кваналаян , щибдай гьекъелаян нужеего гІакъуба кьоге ,
42012030	гьеб кинабго бугелъул Аллагь лъалареб халкъалъги тІалаб гьабулеб жо . Нужер Инсуда лъала нужее гьеб хІажалъулеблъи .
42012031	Нужеца гІамал гьабе Аллагьасул ПарччахІлъиялде рорчІизе , цогидаб хутІарабщинаб гьес нужее тІадеги кьела .
42012032	ХІинкъуге , гьитІинаб рехъен ! ЦІоб лъун , нужер Инсуца нужее ПарччахІлъи кьезе бугебин .
42012033	Нужерго боцІи-рикъзиги бичун садакъаби гьаре . Багьулареб-бихъулареб таргьа-къвачІа гьабун те , зобалазда бугеб турулареб-холареб хазина къачІан те . Гьеб хазина зобалазда я цІогьорас бикъуларо , я ицица кваналаро .
42012034	Нужер хазина бугеб бакІалда букІине бугелъул нужер ракІги .
42012035	Нуж ретІа-къан къачІан рукІа , рекІун чирахъалги те .
42012036	Берталъе ун тІадвуссун вачІарав рукъалъул бетІергьанас кавуда тункидал , гьебсагІат гьев жаниве виччазе хІадурго чІарал рагьтІателал гІадин рукІа нуж .
42012037	Гьардарал гурищ , жидерго бетІергьанасда живго вачІинегІан рорчІуда чІун ратарал рагьтІателал . ХІакълъун абулеб буго дица нужеда , гьес жинцаго гьезие гІоло рачел къазе буго , кванил тІутІ тІибитІизе буго ва квана-гьекъезе гІодор чІезаризе руго .
42012038	Гьардарал гурищ , кида вачІаниги : сордо бащалъараб мехалъ , яги радакье вачІаниги , рорчІуда чІун гьесда ратарал рагьтІателал .
42012039	Рукъалъул бетІергьанасда лъалеб бугони цІогьор вачІунеб заман , гьес цІогьор жаниве ворчІизе виччаларевлъи лъай нужеда .
42012040	Гьединлъидал нужги хІадурго рукІа , ракІалдаго гьечІеб заманаялъ вачІине вугелъул нужехъе ГІадамил Лъимер .
42012041	Гьебмехалъ Пётрица абуна : — Я , БетІерчІахъад ! Нижеейищ дуца гьеб мисал бачунеб бугеб , яги кинабго халкъалъейищ ?
42012042	ТІадегІанав ГІисаца абуна : — РагьтІателазе бетІерлъи гьабеян ва гьезие ригь-ригьалда ва роцада квен-тІехги чІезабеян тарав рагьтІател ,
42012043	гьесул бетІергьан тІадвуссун вачІараб мехалда ритІухъго ва цІодорго хІалтІулев ватани , — гьардарав гурищ гьединав рагьтІател .
42012044	ХІакълъун абулеб буго дица нужеда : бетІергьанас гьединав рагьтІателасда божун тела жиндир тІолабго магІишат .
42012045	Амма гьедин тарав рагьтІател , жиндир бетІергьан тІадвуссун вачІине гІезегІан заман бугин ракІалдеги ккун , жинца тІалаб гьабизе кколел рагьтІателалги гъаравашалги рухизе-кьабизе лъугьани ва квана-гьекъон къоял тІамулел ругони , щиб ккелеб ?
42012046	Гьесда ракІалдаго гьечІеб къоялъ ва вачІиниланго ккечІеб сагІаталъ тІаде рехун вачІина гьесул бетІергьан . КІихІи хъвалхьина гьес гьев рагьтІател , — иман гьечІесул можоро бахъараб гІадин ккела гьесул иш .
42012047	БетІергьанасул амру-буюрухъги жинда лъалеб букІаго , хІадурго чІун гьеб тІубазабичІев рагьтІателасда цІал гІемер щвела .
42012048	БетІергьанасул амру-буюрухъ лъалеб букІинчІев , амма вухизе кколеб иш гьабурасда цІал дагьаб щвела . ГІемераб кьун букІарасдаса гІемераб тІалабги гьабила , божи цІикІкІун букІарас жавабги цІикІкІун кьезе ккела .
42012049	Ракьалде цІа рещтІинабизе вачІун вуго дун , гьанжего гьеб цІа рекІун бугебани кигІанха дие бокьилеб букІараб !
42012050	Дица гІор бахине ккола . КигІан кІудияб ургъелха дида чІван бугеб , кидадай гьеб тІубалаян .
42012051	Ракьалде рекъелги босун дун вачІаравиланищ нужеда кколеб бугеб ? Гурилан абулеб буго дица , рикьи ккезабизе вачІун вуго дун .
42012052	Гьанжеялдаса нахъе , цо хъизаналда щуго чи вугони , гьезул рикьи кьела : лъабгояв кІигоясда данде вукІина , кІигояв лъабгоясда данде вукІина .
42012053	Гьединабго рикьи ккун , эмен васасда дандечІела , вас инсуда дандечІела ; эбел ясалда дандечІела , яс эбелалда дандечІела ; якьад нусалда дандечІела , нус якьадалда дандечІела .
42012054	ГІисаца халкъалде хитІаб гьабун абуна : — БакътІерхьудасан накІкІул парча баккани , цІцІадае бугилан абула нужеца . Гьеб къоялъ цІцІадги бала .
42012055	Къилбаялъул гьури пуйзе байбихьани , бакъул бухІи цІикІкІинин абула нужеца . БагІарараб бачІуна гьеб къо .
42012056	Ле , гьересишайихзаби , зоб-ракьалъул хиса-басиялда хадур гІунтІула нуж , амма гьанже кинаб заман бугебали щайха нужеда лъалареб ?
42012057	Нужедаго щай лъалареб ритІухъаб нухдасан хьвадизе ?
42012058	Масала , дурго дагІбадулавгун судалде унев вугони , дове щвелалдего хІаракат бахъе рекъел-бакъалдалъун гьев тІаса вихьизавизе . Гурони , гьес мун судиясухъе вехъерхъила , судияс мун гІеласухъе кьела , гІелас мун гвандиниве рехила .
42012059	Гьале дица дуда абулеб буго : дур ахирисеб шагьи-пара кьун налъи бецІичІого , гвандиниса къватІивеги ворчІиларо мун .
42013001	Гьебмехалъ ГІисахъе рачІун , цо чагІаз бицана гьесда , Пилатица Галилеялъул гІадамалги чІванин ва Мукъадасаб Рокъоб гьез къурбаналъе хъураб боцІул биялда гъорлъе гьезул биги жубазабунилан .
42013002	ГІисаца гьезда абуна : — Жидее гьединаб гІазаб кьурал чагІи Галилеялъул цогидал гІадамаздаса мунагь-хІакъ гІемерал рукІаниланищ нужеда ракІалде кколеб ?
42013003	РукІинчІилан абулеб буго дица нужеда : амма тавбу гьабичІони , нужги гьедин хвалде ина .
42013004	Яги доб Силоамалъул си биххун гъоркье ккун хварав анцІила микьго чи Иерусалималъул цогидал гІадамаздаса мунагь-хІакъ гІемерал рукІаниланищ нужеда ракІалде кколеб ?
42013005	РукІинчІилан абулеб буго дица нужеда : тавбу гьабичІони , нужги гьедин хвалде ина .
42013006	Цинги ГІисаца гьезие хабар бицана . Цо чияс ахикь инжиралъул гъветІ чІун букІун буго . ВачІун хал гьабидал гьелда тІад пихъ бижун батун гьечІо .
42013007	Гьес ахихъанасда абун буго : « Гьале лъабабго соналъ вачІунев вуго дун гьаб гъотІохъе . Цониги инжир бижун батичІо гьалда тІад . КъотІун рехе гьаб , ракь гІадада хвезе течІого » .
42013008	Ахихъанас абун буго : « Я , бетІерчІахъад ! Цо исаналъиялъги жибго те гьеб . Дица гьелъул рохтиялъукь ракьги гьогь гьабила , ракги бала .
42013009	ТІадеялъул бижизе бегьула гьелда тІад пихъ . Нагагь бижичІони , къотІун рехила » .
42013010	Цо шамат къоялъ синагогаялъув вагІза-насихІат гьабулев вукІана ГІиса .
42013011	КІичІван гьодилъа къуларай цо чІужугІаданги йикІана , тІаде йорхун яхъун чІезего кІоларей . Гьелъул чорхолъ бугеб хъубаб женалъ анцІила микьго соналъ чІезаюн йикІана гьей гьеб гІазабалъукь .
42013012	Гьей йихьидал , аскІое ахІун , ГІисаца гьелда абуна : — Йо , чІужугІадан ! Мун дурго гІузруялдаса хвасарлъана , — ян .
42013013	Цинги гьелда тІад квер бахъана гьес . ГьебсагІатго гьелъул гьод битІун бачІана , Аллагьасе рецц гьабизе лъугьана гьей .
42013014	ГІисаца шамат къоялъ гьей гІадан сахлъизе гьаюнилан ццин бахъарав синагогаялъул хІакимас гІадамаздехун вуссун абуна : — Анкьида жаниб анлъго къо буго нилъ хІалтІизе кколеб . Шамат къоялъ рачІинчІого , гьел цогидал къояз рачІа нужго сахлъизаризе .
42013015	Гьебмехалъ гьесие жавабалъе ТІадегІанав ГІисаца абуна : — Ле , нуж ххвелал гьаризе ругьунлъараб уммат ! Нужеда гъорлъ вугевищ русснадаса бичун нужерго оц яги хІама шамат къоялъ гьекъезе бачунарев цониги чи ?
42013016	Ибрагьимил умматалъул гьай чІужугІадан анцІила микьго соналъ юхьун чІезаюн йикІана илбисалъ . Жакъа шамат къоялъ дица гьей илбисалъул рухьадаса йичизе бегьулей йикІинчІейищ ?
42013017	ГІисаца гьедин абидал , гІадамазда цере инжитлъана дол гьесда дандечІун рукІарал чагІи . Амма халкъин абуни , гьесул киналго хІикматал ишаздаса бохун букІана .
42013018	ГІисаца гьезда абуна : — Аллагьасул ПарччахІлъи сунда релълъунеб ва дица гьеб сунда данде кквезе бегьулеб ?
42013019	Гьеб релълъуна горчицаялъул хьодул гьитІинаб мугьалда . Инсанас гьеб хьодул мугь ахикь чІана , гьелдасан кІудияб хъарахъ бижана , гьелъул гІаркьалабазул рагІдукь хІанчІаз бусабиги гьаруна .
42013020	Нахъеги гьес абуна : — Цоги сунда данде кквелеб дица Аллагьасул ПарччахІлъи ?
42013021	Гьеб данде кквезе бегьула цо пуланай чІужугІаданалъ ханждал лъабго къалиялда гъорлъе рехараб ва тІубанго гьеб беччизабураб реччеялда .
42013022	Шагьаразде ва росабалъе щун , халкъалъе вагІзабиги гьарулаго , Иерусалималдехун валагьун унев вукІана ГІиса .
42013023	Цо чияс гьесда гьикъана : — Я , БетІерчІахъад ! Дагьал чагІи гурони хвасарлъунгутІи битІараб жойищ ? Гьес гьезда абуна :
42013024	— ЧІедераб нуцІихъан жанире лъугьине хІаракат бахъе нужеца . Дица нужеда абулеб буго : гІемераз жигар бахъила гьеб нуцІихъан лъугьине , амма гьезда кІвеларо .
42013025	Вахъун рукъалъул бетІергьанас нуцІа рахарабго , къватІирги чІун , гьеб бухизе ва ахІдезе лъугьина нуж : « Я , бетІерчІахъад ! Нижее нуцІа ричІе ! » — ян . Гьес нужеда абила : « Дида лъаларо нуж киса-щалали » .
42013026	Гьебмехалъ нуж лъугьина гьесда бичІчІизабизе : « Ниж руго дуда цадахъ квана-гьекъарал чагІи , нижер шагьаралъул къватІазда дуца нижее вагІзабиги гьарун рукІана » .
42013027	Гьес жаваб кьела нужее : « Дида лъаларо нуж киса-щалали . РикІкІалъе нуж дидаса , ле квешлъи гьабурал киналго гІадамал ! »
42013028	Аллагьасул ПарччахІлъиялда Ибрагьимги , ИсхІакъги , Якъубги ва цогидал аварагзабиги нужеда рихьараб ва нужги гьениса къватІире рехараб мехалъ , гІодилел ва цаби къерщезарулел хутІила нуж .
42013029	Машрикъалдаса ва магърибалдаса , севералъул ва къилбаялъул рахъалдаса рачІина гІадамал ва Аллагьасул ПарччахІлъиялда квана-гьекъезе гІодор чІела .
42013030	Цере рукІаразул цо-цоял нахъе ккела , ва нахъа рукІаразул цо-цоял цере ккела .
42013031	Гьеле гьеб заманаялда ГІисахъе цо чанго фарисеяв вачІана , Гьеродие мун чІвазе бокьун бугин , гьаниса вахъун дурго нухда айилан лъазабизе .
42013032	ГІисаца гьезда абуна : — Инеги ун гьеб царада абе нужеца , жундуз ккуралги унтаралги жакъаги метерги сахлъизарилин дица , цинги сезе дица дирго хІалтІи лъугІизабилин .
42013033	ХІакъикъаталдаги жакъаги , метерги , сезеги дун Иерусалималдехун валагьун инчІого гІоларо . Гьенив гурони авараг чІвазе къотІи гьечІелъул .
42013034	Вай , Иерусалим , Иерусалим ! Аварагзаби чІвалеб ва духъе ритІарал Аллагьасул илчизабазда ганчІал речІчІулеб шагьар ! Чан нухалъха дие бокьун букІараб , къурщица тІанчІи гІадин , дур гІадамал дирго кваркьиялда гъоркье рачине , амма нужее гьеб бокьичІо .
42013035	Балагьея , нужер Хирияб Рукъ чІобого хутІила . Дица нужеда абулеб буго : « БетІергьанас витІун вачІунев вугесда баркат лъеги » , — ян нужеца абизегІан вихьиларо нужеда дун гьанжеялдаса хадув .
42014001	Цо пуланаб шамат къоялъ ГІиса фарисеязул цо хІакимасухъе гьоболлъухъ ун вукІана . Гьес щиб гьабулебали хал ккун чІун рукІана гьенир .
42014002	Гьесда дандвитІун гІодов чІун вукІана лъадал къвачІа чорхолъ лъугьарав цо чи .
42014003	ГІисаца диниял гІалимзабаздаги фарисеяздаги гьикъана : — Къануналъ изну кьолебищ шамат къоялъ чи сахлъизавизе , яги кьоларебищ ?
42014004	Гьел руцІцІун чІана . ГІисаца квер хъван сахлъизавуна гьев унтарав чи ва рокъове витІана .
42014005	ГІисаца гьезда абуна : — Нужер лъилниги хІама яги оц гъуялъубе бортани , шамат къо бугониги , гьебсагІат къватІибе бахъиларищ нужеца гьеб ?
42014006	Гьелда дагІба базе кІвечІо лъиданиги .
42014007	Кванде ахІарал гьалбал сурпаялда нахъа бищунго хІурматияб бакІ кквезе церегІан къалел рихьидал , мисал бачун , бицана ГІисаца :
42014008	— Берталъе ахІараб мехалъ , бахІарасда аскІор гІодор чІоге нуж . Щайгурелъул гьенив гІодов чІезе ахІун ватизе бегьула дудасаги гьезие цевесев чи .
42014009	Мунги гьевги гьениве ахІарав бертадул бетІерас дуда аскІове вачІун , абила : « Гьав виччай гьенив гІодов чІезе » , — ян . Цинги мунги инжитго вахъине ккела бищун нахъегІан бугеб бакІалда гІодов чІезе .
42014010	ВачІинахъего мун дова бищунго нахъа гІодов чІани , дуда аскІове вачІун бертадул бетІерас абила : « Гьаниве цевегІан вачІа , гьудул » , — абун . Берталъ ругезда гьоркьоб дур къадру-къиматги борхила гьебмехалъ .
42014011	Жинцаго живго тІадегІанлъизавурав гІодовегІанлъула , гІодовегІанго чІарав тІадегІанлъичІого хутІуларо .
42014012	Рукъалъул бетІергьанасдаги абуна ГІисаца : — Гьадинаб квана-гьекъей гьабулеб мехалъ , гьез мунги ахІиялде хьул лъун ва гьеб дуе бецІилилан ракІалде ккун , дурго гьудулзабиги , вацалги , гІагарал чагІиги , бечедал мадугьалзабиги ахІуге дуца кванде .
42014013	Дуца гьоболлъухъ ахІе мискинал , гІажизал , рекъал , бецал гІадамал .
42014014	Гьардарав гурищ мун , гьезда кІоларелъул гьеб дуе бецІизе . Гьеб дуе бецІила муъминзаби хваралъуса рахъинарулеб къиямасеб къоялъ .
42014015	Гьеб рагІидал , гьенир квана-гьекъолел рукІаразул цояс ГІисада абуна : — Гьардарав гурищ Аллагьасул ПарччахІлъиялда квана-гьекъезе вугев чи .
42014016	ГІисаца гьесие бицана : — КІудияб гьоболлъи гьабизе цо сордоялъ гІемерал гІадамал кванде ахІанила цо пуланав чияс .
42014017	Квен цебе лъураб мехалъ , гьес жиндирго рагьтІател витІанила гьел гІадамазда кваназе рачІайилан абизе .
42014018	Киназго цо чияс гІадин абунила жидее рачІине щолеб гьечІин , тІасалъугьайилан . Цояс абунила , жинца цо хур бичун босун бугин , гьеб бихьизе ине кколин , тІасалъугьаян гьарулин жинцайилан .
42014019	Цогидас абунила , жинца анцІго оц босун бугин , рекьарулищали гьел рукьалда разе кколин , тІасалъугьаян гьарулин жинцайилан .
42014020	Цогидасги абунила , жинца чІужу ячун йигин , жиндие вачІине щоларилан .
42014021	ТІадвуссун вачІун , рагьтІателас бицанила гьеб киналъулго хІакъалъулъ . Гьебмехалъ , дозда ццинги бахъун , рукъалъул бетІергьанас рагьтІателасда абунила : « Векере , шагьаралъул къватІазде ун , гьенив ватанщинав мискинав , гІажизав , бецав , рекъав чиги вачІун вачІа » , — ян .
42014022	ТІадвуссун вачІун рагьтІателас абунила : « Дур амру тІубазабуна , бетІерчІахъад . Амма тІотІода нахъа жеги бакІ хутІун буго » , — ян .
42014023	Нахъеги абунила гьес рагьтІателасда : « Дове нухде ун эхеве-эхеде уневщинав чиги вачун вачІа . Дуца гьаб дир рукъ кьабун цІезабе .
42014024	Амма лъан букІа дуда : дол дица гьоболлъухъ ахІун рукІаразул цонигияв кваназе гьечІо дир къавулъ » .
42014025	ГІемерал гІадамал рукІана ГІисада цадахъ унел . Гьездехун вуссун , гьес абуна :
42014026	— Жиндирго эбел-инсудехун , лъимал-хъизаналдехун , яцал-вацаздехун , хІатта жиндирго гІумруялдехун рокьукълъи гьечІев чи дида аскІове вачІунев вугони , гьесухъа бажаруларо дир муридлъун вукІине .
42014027	Живго тІад вазе хъанчги баччун дида цадахъ вачІунев гьечІони , гьесухъаги бажаруларо дир муридлъун вукІине .
42014028	Нужеда гьоркьоса цо лъиениги бокьун бугони си базе , гІодовги чІун цин гьес хІисаб гьабиларищ гьеб бан лъугІизабизе гІураб сурсат бугищ жиндирали .
42014029	Гурони — кьучІги лъун , бачІого хутІила гьесул си . Гьебмехалъ гьесда тІад киналго релъанхъила ,
42014030	си базе байги бихьун , гьеб лъугІизабизе кІвечІин абун .
42014031	Яги цогидав пачаясда данде рагъде вахъине къачІарав пачаяс , цин гІодовги чІун , пикру гьабизе ккеларищ къоазарго рагъухъан вугеб тушманасул бода данде анцІазарго чи вугеб жиндир бо багъун бажариладаян .
42014032	БажарунгутІи лъайдал , дов тушман рикІкІад вукІаго ритІизе ккола гьес рекъел гьарун жиндирго чапарзаби .
42014033	Гьедин нужеда гьоркьов вугев щивав чиясги жиндирго бугебщиналдаса инкар гьабичІони , гьесдаги кІоларо дир муридлъун вукІине .
42014034	ЦІам лъикІаб жо буго . Амма гьелъул цІамгІаллъи холеб бугони , кин гьеб нахъеги цІамгІаллъизабилеб ?
42014035	Я ракь лъугьунаро гьелъул , я хурибе базе рак лъугьунаро . ГІодобе бала гьеб . ГІундул ругезда рагІизе биччанте гьеб !
42015001	ГІемерал магъало бакІарулел чагІиги цогидаб мунагь-хІакъалъул агьлуги рачІунаан ГІисахъ гІенеккизе .
42015002	Фарисеялги диниял гІалимзабиги ГІисаде гІайиб-гъвелалда рукІана мунагьазул цІурал гІадамал къабул гьарулел ругилан , гьелгун цадахъ квана-гьекъолев вугилан .
42015003	Гьебмехалъ ГІисаца гьезие гьадинаб мисал бачана :
42015004	— Нусго чахъу бугеб рехъалъа цо чахъу камун батани , доб ункъоялда анцІила ичІабгоги букІаралъуб тун , гьеб тІагІараб чахъу батизегІан мегІер-гІалах тируларев чи вугищ нужеда гъорлъ ?
42015005	Батараб мехалъ вохуца холаго гъежда лъун баччула гьес гьеб рокъобе .
42015006	Цинги гьес , гьудулзабиги мадугьалзабиги ахІун , гьезда абула : « Дида цадахъ роха нужги , дирго билараб чахъу батана дида жакъа » , — ян .
42015007	Дица нужеда абулеб буго : гьединго зобалаздаги Аллагьасде вуссарав цо мунапикъ сабаблъун рохел цІикІкІун букІуна тавбу гьабизе кколарев ункъоялда анцІила ичІго муъминчи сабаблъуналдаса .
42015008	Яги жиндирго анцІго диргьамалъул цояб тІагІун бугони , чирахъги бакун , рокъоб киса-кибего гьеб балагьичІого толей чІужугІадан йикІунищ ?
42015009	Батараб мехалъ , жиндирго гьудулзабиги мадугьалзабиги ахІун , гьелъ абила : « Дида цадахъ роха нужги , дир билараб диргьам батун буго » , — ян .
42015010	Дица нужеда абулеб буго : гьединго Аллагьасул малаикзабиги рохула Аллагьасде вуссарав цо мунапикъасдаса .
42015011	Хадубги ГІисаца бицана : — Цо пуланав чиясул вукІун вуго кІиго вас .
42015012	ГьитІинав васас инсуда абун буго дур ирсалъул жиндие кколеб бутІа кьейилан . Инсуца гьебмехалъ кІиявго васасе ирс бикьун буго .
42015013	Чанго къоялдасан гьитІинав вас , жиндирго бутІаги босун , вахъун ун вуго рикІкІадаб улкаялде . Дова гьев цІакъ пучго , саяхъго хьвадун вуго , кодоб букІанщинаб гІарацги хвезабун буго .
42015014	Гьесухъа кинабго гІарац лъугІараб заманаялда , доб улкаялда кутакаб ракъи тІибитІун буго . Гьав васги кутакалда язихълъун вуго .
42015015	Ахирги доб улкаялъул цо чиясда цеве хІалтІизе лъугьун вуго . Досги гьев болъонал хьихьизе гІалахалде витІун вуго .
42015016	Болъоназе базе кьураб квен кванангІаги чехь цІезабизе хІаракат бахъулеб букІун буго гьес , амма гьебгицин биччалеб букІун гьечІо .
42015017	ГІакълуялде вачІун , гьес пикру гьабун буго : « Дир инсул къавулъги гІемер ругогури хІалтІухъаби ? ГІунги тІокІаб чед буго гьезул . Дун гьанив вакъуца холев вуго .
42015018	Вахъун дирго инсуда аскІове ина ва гьесда абила : „ Аллагьасда цебеги дуда цебеги дир мунагь ккана , дир эмен .
42015019	ТІокІав дур васлъун рикІкІине мустахІикъав гьечІо дун , дур хІалтІухъанлъун восе “ » .
42015020	Вахъун ун вуго гьев жиндирго инсухъе . РикІкІадасанго вихьун вуго инсуда гьев вачІунев , гьесда гурхІун вуго эмен . Векерун данде ун , горбода къвал бан , къочарун вуго .
42015021	Васас гьесда абун буго : — Аллагьасда цебеги дуда цебеги дир мунагь ккана , тІокІав дур васлъун рикІкІине мустахІикъав гьечІо дун .
42015022	Инсуцайин абуни , жиндирго рагьтІателазда абун буго : — Бищунго лъикІаб ретІел босун рачІа хехго ва гьасда тІад ретІе , гьасул килщида баргъичги ххе , хІатІазда хьиталги ретІе .
42015023	МачІадалъе хьихьараб бечеги хъве : рохалил тІутІ лъезе бокьун бугин .
42015024	Щайгурелъул гьав дир вас хун вукІана , гьанже чІаголъун вуго , гьав вилун-тІагІун вукІана , гьанже ватун вуго . Кутакаб рохел-ихтилат гьабизе байбихьун буго гьез .
42015025	Гьев чиясул кІудияв вас хурив вукІун вуго гьебмехалъ . Рокъове вачІунаго , гьесда рагІун руго кочІолги кьурдулги бакънал .
42015026	АскІове ахІун цо рагьтІателасда гьикъун буго гьес гьалъул магІна щибилан .
42015027	Дур вац вачІун вугин , гьев сах-саламат ватиялдаса вохун , дур инсуца мачІадалъе хьихьараб бечеги хъвезабунин бицун буго .
42015028	Гьесул ццин бахъун буго , рокъове жаниве лъугьине къабуллъуларого вукІун вуго . КъватІиве вачІун , гьесие лъикІаб бицине лъугьун вуго эмен .
42015029	Инсуе жавабалъе гьес абун буго : — Гьалщинал соназ гьале дуе лагълъи гьабулев вуго дун , дуца хъвараб хІуччдаса таричІого . Дуца дие цо бурутІцин кьечІо , ахІун гьудулзабигун квана-гьекъей гьабизе .
42015030	Амма дур букІараб бечелъиги хъахІбабазда цадахъ квана-гьекъон лъугІизабун вачІарав гьав дур васасе дуца мачІадалъе хьихьараб бече хъвезабун буго .
42015031	Инсуца гьесда абун буго : — Я , дир вас ! Мун кидаго дида цадахъ вуго , кинабго дир бугебщинабги дур буго .
42015032	Амма нилъеца рохалил бертин-той гьабизе ккола , гьав дур вац хун вукІун , гьанже чІаголъун вугелъул , вилун-тІагІун вукІун , гьанже ватун вугелъул .
42016001	Жиндирго муридазда ГІисаца бицана : — Цо бечедав чиясул вукІун вуго гьесул мал-мулкалъул тІалаб гьабун тарав хъулухъчи .
42016002	Жиндир мал-мулк чІунтизабулеб бугин гьесилан рагІидал , аскІове ахІун , гьесда абун буго : « Гьаб лъикІаб гуреб хабар щиб дур хІакъалъулъ дида рагІулеб бугеб ? Гьанже дуца хъван кье дихъе тІаде бачІаралъулги харж гьабуралъулги сияхІ . ТІокІалъ дица мун гьеб хъулухъалда толаро » , — ян .
42016003	Гьебмехалъ хъулухъчияс жинцаго жиндаго абун буго : « Щибдай дица гьабила ? Гьанже дун гьас хъулухъалдаса вахъулев вуго . Хур гьанкІизе дида кІоларо , гьардухъ ине дун намуслъула .
42016004	Гьа , дида лъала щиб гьабилебали . Гьес хъулухъалдаса вахъараб мехалъ цогидаз дун жидерго къавулъе вачунеб куц гьабила дица » .
42016005	Гьес жиндирго хважаинасул налъулал батІа-батІаго ахІун руго жиндихъего . ТІоцеве ахІарасда гьикъун буго дир хважаинасе дуца кигІан кьезе бугебан .
42016006	Нусго рагІ зайтуналъул нахул кьезе бугилан гьес абидал , бахъун нахъе кьун буго налъи тІад хъвараб кагъат : « Хехго гІодов чІун цІидасан хъвай кІикъоялда анцІго букІанилан » .
42016007	Цогидасда гьикъун буго дуца щиб кьезе бугебан . Нусго къали ролъул кьезе бугилан бициндал , гьесдаги абун буго : « Ма гьаб кагъатги нахъе босе , цІидасан хъвай ункъого букІанилан » .
42016008	Хадув хважаинас гьев веццулаан , сихІиргони гьабунин гьес гьеб ишилан . Гьедин гьаб дуниялалъул рукъ къачІалел чагІи жалго гІадал гІадамазда гьоркьор гІемерго сихІирал руго , ахираталъул рукъ къачІалездаса .
42016009	Гьединлъидал дица нужеда абулеб буго : дуниялалъул рокъоб хачараб боцІи-рикъзи кьун , нужеца гьанир гьединал гьудулзаби ричун росе , боцІи-рикъзи гьечІого хутІараб мехалъ , абадияб рокъоре нужго къабул гьаризе .
42016010	ГьитІихІинаб божун тезе бегьулев чиясда кІудиялъулги божилъи гьабизе бегьула . ГьитІиналъулъ хІилла-макру гьабурас кІудиялъулъги рекІкІ гьабула .
42016011	Дуниялалъул рокъоб хачараб боцІи-рикъзи божун тезе бегьуларел нужеде абадияб рукъалъул унго-унгояб хазинаялъул божилъи лъица гьабилеб ?
42016012	Чияр боцІи божун тезе бегьуларел нужехъе , нужерабгоги лъица кьелеб ?
42016013	Лъиданиги кІоларо кІиго бетІергьанасе лагълъи гьабизе . Цояв гьесда рихина , цогидав вокьила . Яги цоясе гьес лагълъи ракІбацІцІадго гьабила , цогидасе тІаса-масаго гьабила . Гьедин нужедаги кІвеларо Аллагьасеги дуниялалъул боцІи-рикъзиялъеги лагълъи гьабизе .
42016014	БоцІи-рикъзи хириял фарисеял , ГІисахъги гІенеккун , гьесда тІад релъанхъулел рукІана .
42016015	ГІисаца гьезда абуна : — ГІадамаз нуж вализабилъун рикІкІуна , амма Аллагьасда лъалебха нужер рекІелъ бугеб жо . ГІадамазда цебе жиб тІадегІанаб , Аллагьасда цебе къабихІаб буго .
42016016	ЯхІяде щвезегІанги букІана диналъул къанун , рукІана аварагзабиги . Гьев вачІун хадуб Аллагьасул ПарччахІлъиялъул хІакъалъулъ Рохалил хабар бицунеб буго . Щивас хІаракат бахъулеб буго хІалица гьенире рорчІизе .
42016017	Амма къануналъул цохІо хІарп бортизегІан , зобалги ракьалги тІагІун ина .
42016018	ЧІужуги йиччан тун , цогидай ячаравщинав чи жиндирго йикІарай чІужуялда цеве мунагьалъукье ккола . Гьеб мунагьги зиналъун рикІкІуна . Росасдаса ятІалъарай гІадан ячарав чиги зиначи ккола .
42016019	— Цо бечедав чи вукІун вуго . Гьес ретІунеб букІун буго дарай-зарбал . Щибаб къоялъ гьес гІуцІулеб букІун буго бечедаб квана-гьекъей .
42016020	ТІолабго черхалде чанхъ барав цо Лазар абун гьардухъанги вукІун вуго гьесул кавудул кІалтІа чІарав .
42016021	Бечедав чиясул сурпаялдаса хутІа-кІучараб квен-тІехгІаги щвелародайилан чІун вукІун вуго гьев гьенив . ТІадежоялъеги рекерун рачІун гьабзаз гьесул чанхъаз цІураб черхалда тІад мацІ бахъулеб букІун буго .
42016022	Гьале , хвана гьев пакъир , малаикзабаз гьев Ибрагьим аварагасда аскІове восун ана . Хвана дов бечедав чиги . Гьев хабалъ вукъана .
42016023	Гьале жужахІалъув квешаб гІазабалъулъ вугев гьев бечедав чиясда , берал рорхун валагьидал , рикІкІадасан вихьана Ибрагьим аварагги гьесда аскІов дов Лазарги .
42016024	Бечедав чияс ахІана : « Я , нижер эмен Ибрагьим ! ГурхІа мун дида ! Гьаб цІадулъ вежулев вугин дун , дир мацІалда реччел хъвазегІаги , лъадалъ килищги ччун , витІе гьев Лазар » .
42016025	Ибрагьимица гьесда абуна : « Я , дир вас , дуца ракІалде щвезабе : дуниялалъул рокъоб дуе кинабго лъикІабщинаб щвана , Лазариейин абуни гьениб кинабго квешабщинаб щвана . Гьанже гьанив Лазар хІалхьун вуго , мун гІазабалъулъ вуго .
42016026	Гьав духъе кин витІилев , нилъеда гьоркьоб кІудияб кІкІал лъугьун бугелъул . Гьединлъидал гьаниса гьенирехун рачІине бокьаразе нух гьечІо ва гьениса гьанирехун рачІинеги бажаруларо » .
42016027	Нахъеги дов чияс гьарун буго : « Гьедин батани , дир эмен , дуца Лазар витІе дир инсул рокъове .
42016028	Дова дир щуго вац вуго . Дозда цІодорго рукІаян абизе витІе . Гурони — гьелги рачІина гьаб гІазабалъул рокъоре » .
42016029	Ибрагьимица абун буго : « Дозие Мусаги цогидал аварагзабиги руго . Гьезухъ гІенеккеян абе » .
42016030	Дов бечедав чияс абун буго : « Я , дир эмен Ибрагьим , гІенеккуларо гьел ! Амма цогІаги хварав чи дуниялалде тІадвуссун вачІани — кантІила , Аллагьасде руссина » .
42016031	Гьебмехалъ Ибрагьимица абун буго гьесда : « Мусахъги цогидал аварагзабазухъги гІенеккуларел чагІи хваралъуса вахъун вачІарав чиясдаги божиларо » , — ян .
42017001	Жиндирго муридазда ГІисаца абуна : — Инсан мунагьалъукье ккезавулеб жо дуниялалда лъугьинчІого букІунаро , амма кІудияб балагьги гІазабги — гьеб босун вачІарав чиясе .
42017002	Дида божулезда гьоркьоса цониги лъимер гІадинав пулан мунагьалде цІазегІан , гьесие лъикІаб букІинаан , гьобоги горбода бухьун , ралъдалъе рехани .
42017003	Ворегиха , нуж гьелдаса цІуне . Вацас дуе квешлъи гьабуни , гьесие бадибчІвай гьабе . Гьев рекІекълъани , тІасалъугьун те .
42017004	Къода жаниб анкьго нухалъ гьес дуе квешлъи гьабуниги , анкьабго нухалъ духъе вачІун , гьес жив рекІекълъанилан абуни , — тІасалъугьа гьесдаса .
42017005	Гьебмехалъ чапарзабаз ТІадегІанав ГІисада абуна : — Нижер рекІелъ божи цІикІкІинабе , — ян .
42017006	ТІадегІанав ГІисаца абуна : — Горчицаялъул хьодул мугьгІанасеб божигун нужеца гьаб инжиралъул гъотІода абуни , кьолболъа бахъун ун доба ралъдал бакьулъ чІаян , нужер амру гьелъ тІубазабилаан .
42017007	Нужер цонигиясул цо лагъ вугилан те . Гьев векьарун свакан хуриса яги рохьдодаса вачІун вугони , хехго кваназе гІодов чІаян абулищ гьесда ?
42017008	Гьелъул гІаксалда , гьесда абуларищ хехго квен гьабеян ва дун квана-гьекъон вахъинегІан дие хъулухъалъе чІаян , цинги мунгоги квана-гьекъеян ?
42017009	Гьеб амру тІубазабуралъухъ лагъасе баркала кьолебищ ?
42017010	Гьедин гьабула нужецаги : нужее амру гьабурабщинаб тІубазабун хадуб , нужеца абула ниж ругин пайда гьечІел лагъзал , нижеда абураб гурони гьабичІин нижецаян .
42017011	Иерусалималдехун валагьун Самариялъулги Галилеялъулги гІорхъудасан унев вукІана ГІиса .
42017012	Цо росулъе щолаго , гьесда дандеккана барасалъ унтарав анцІго чи . РикІкІадегІан чІун ,
42017013	гьез ахІулеб букІана : — Я , ГІиса ! НасихІатчи ! ГурхІа нижеда ! — ян .
42017014	Гьел рихьараб мехалъ , ГІисаца абуна : — Рахъа нуж гьанже кашишзабазухъе а ва нужго рацІцІалъун рукІин бихьизабе . Гьениса унаго гьезул чурхдул барасалдаса рацІцІалъана .
42017015	Живго сахлъун вукІин бихьун , гьезул цояв , ахІунго ахІун Аллагьасе рецц гьабулаго , тІадвуссун вачІана .
42017016	Цинги , ГІисал хІатІазда цеве накалдаги чІун , гьесие баркала кьуна . Гьевни Самариялдаса чи вукІана .
42017017	ГІисаца гьесда абуна : — Нужер анцІавго сахлъичІевищ ? Дов ичІавго кивеха арав ?
42017018	Унго , гьав чияр чиясда гурони , дир ракьалдаса цониги чиясда ракІалде ккечІебищха Аллагьасе рецц гьабизе ?
42017019	Цинги гьесда абуна : — Вахъа тІаде , а гьанже , дурго божи-иманалъ хвасар гьавунин мун .
42017020	Аллагьасул ПарччахІлъи кида букІине бугебилан фарисеяз гьикъидал , ГІисаца абуна :
42017021	— Аллагьасул ПарччахІлъи гІадамазда бихьичІого бачІина . Лъицаниги абиларо гьеб гьале гьаниб бугилан , яги доле доба бугилан . Гьале гьаниб нужелъин бугеб Аллагьасул ПарччахІлъи .
42017022	Гьес жиндирго муридазда абуна : — ГІадамил Лъимер нужеда цадахъ вугеб цо къогІаги бихьизе нуж гІащикълъараб заман бачІина . Амма нужеда гьев вихьиларо .
42017023	Нужеда абила гьале гьанив вугин , яги дова вугилан . ГІенеккуге гьезухъ , унге гьезда хадур .
42017024	Зобалазул цояб рахъалдаса цоги рахъалде паркъун унеб пири гІадин вукІина ГІадамил Лъимер , гьев вачІараб къоялъ .
42017025	Амма цин гьес гІемераб гІазаб хІехьезе ккезе буго , ва гьаб умматалъ гьесдаса инкар гьабизе буго .
42017026	НухІ аварагасул заманаялъ ккараб гІадаб иш ккезе буго ГІадамил Лъимадул заманаялъги .
42017027	Квана-гьекъолел рукІана , лъудби рачунел , россабазе унел рукІана гІадамал НухІ гамида жаниве лъугьинегІан . Цинги тІупан тІуна ва тІолабго махлукъат лъадалъ гъанкъана .
42017028	Гьебго жо ккана ЛутІ аварагасул заманаялъги . Кваналел , гьекъолел , бичулел , хисулел , хурзал рекьулел , минаби ралел рукІана гІадамал ЛутІ авараг Содом шагьаралдаса къватІиве лъугьинегІан .
42017029	Цинги цІадулги чІабтІилги цІад бана зодисан , ва киналго хвана .
42017030	Гьедин букІине буго ГІадамил Лъимер загьирлъараб мехалъги .
42017031	Гьеб къоялъ тІохда вугев чи жиндирго къайи-къоноялда хадув гъоркье рещтІунгеян абе , хурив вугевги рокъоб хутІаралда хадув тІадвуссунгеян абе .
42017032	ЛутІ аварагасул чІужуялъул ккараб иш ракІалда чІезабе .
42017033	Жиндирго гІумру цІунизеян лъугьарав чи гьелдаса махІрумлъила ; жиндирго гІумруялдаса махІрумлъизе разилъарас гьеб хвасар гьабила .
42017034	Дица абулеб буго нужеда : гьеб сордоялъ цо боснор регун ругел кІигоязул цояв вачина , цогидав хутІила .
42017035	ГІатІ ххенолей йигей кІиго чІужугІаданалъул цояй ячина , цогидай хутІила .
42017036	Муридаз ГІисада гьикъана : — Я , БетІерчІахъад ! Киб гьеб букІине бугеб ? — ан . Гьес жаваб гьабуна : — Жаназа бугеб бакІалде чудкал ракІарула , — ян .
42017037	
42018001	Цинги ГІисаца жиндирго муридазда , мисал бачун , бицана Аллагьасда гьардезе ккеялъул ва хьул къотІизе бегьунгутІиялъул хІакъалъулъ хабар .
42018002	— Цо шагьаралда вукІун вуго Аллагьасукьаги хІинкъуларев гІадамазукьаги нечоларев цо къади .
42018003	Гьебго шагьаралда йикІун йиго цо къоролайги . Гьей щибаб къойил ячІуней йикІун йиго гьев къадиясухъе цо пуланав жиндир дагІбадуласдаса жий цІунеян .
42018004	Амма къади гІемераб мехалъ разилъун гьечІо . Ахирги цо къоялъ гьес пикру гьабун буго : « Я Аллагьасукьа хІинкъуларо дун , я гІадамазукьа нечоларо .
42018005	Амма гьадай къоролалъ дие рахІат толеб гьечІелъул , дица гьелъул къваригІел тІубан лъикІ , гурони — гьелъ , нахъаса къотІичІого гьание хьвадун , дир бетІер сверизабила » .
42018006	Бихьулищ Аллагь рикІкІунарев къадиясулгицин ккараб пикру ? — ян абуна ГІисаца гьезда . —
42018007	Къасиги къадги жиндир цІобалде хьул лъун , гьари-дугІаялда жинде ахІделел ругел тІаса рищарал лагъзал Аллагьасги цІуниларищ ? Гьезул мурад тІубазабизе кватІилищ гьев ?
42018008	Дица нужеда абулеб буго : гьес гьел хеккого цІунила . Амма ГІадамил Лъимер вачІараб мехалъ , божи-иман батиладай гьесда гьаб ракьалда ?
42018009	Цоги ГІисаца , мисал бачун , бицана жалго вализабийиланги чІун , цогидал къабихІ гьарулел цо-цо гІадамазул хІакъалъулъ гьадинаб хабар :
42018010	— Аллагьасе дугІаялъе Мукъадасаб Рокъове лъугьун вуго кІиго чи : магъало бакІарулев чиги фарисеявги .
42018011	Жиндирго бакІалда вахъун чІун , фарисеяс рекІелъ дугІа гьабун буго : « Я , дир Аллагь ! Дуе рецц буго дун цогидазда релълъарав вижичІелъул ; хъачагъазда , макручагІазда , зиначагІазда , хІатта гьав магъало бакІарулев чиясда релълъарав гьечІелъул .
42018012	Анкьида жаниб кІиго къоялъ кІал ккола дица , дие щварабщиналъул хайиралъул анцІил бутІа садакъаде кьола » .
42018013	Магъало бакІарулев чийин абуни дова нахъегІан чІун вукІун вуго , берал зодихъе руссинаризецин намуслъун . Амма , керенги бухулаго , абулеб букІун буго гьес : « Я , дир Аллагь ! Мунагьазул цІурав дида гурхІа ! » — абун .
42018014	Дица нужеда абулеб буго : дов фарисеясда данде ккуни , гьев магъало бакІарулев чи Аллагьасда цеве цІикІкІунго вацІцІалъун тІадвуссана жиндирго рокъове . Жинцаго живго тІадегІанлъизавурав гІодовегІанлъула , живго гІодовегІанго чІарав тІадегІанлъичІого хутІуларо .
42018015	ГІисинал лъималги рачун рачІунаан ГІисахъе , гьезда тІад квер бахъеян гьарун . Муридазда гьеб бихьидал , гьез гьел риччалел рукІинчІо .
42018016	Амма ГІисаца , лъималги аскІоре ахІун , муридазда абуна : — Риччанте лъимал дихъе рачІине , гьезие квекІен гьабуге . Гьединазейин Аллагьасул ПарччахІлъи щун бугеб !
42018017	ХІакълъун абулеб буго дица нужеда : Аллагьасул ПарччахІлъи лъимаца гІадин къабул гьабичІев чиясе гьенибе нух гьечІо .
42018018	Цо кІудияв хІакимас ГІисада гьикъана : — Я , лъикІав МугІалим ! Абадияб рукъалъул бутІа щвеялъе щиб дица гьабизе кколеб ?
42018019	ГІисаца гьесда абуна : — Щай дуца дида лъикІавилан абулеб ? Щивниги лъикІав вукІунаро , цохІо Аллагь гурони !
42018020	Дуда лъалагури Аллагьасул амруял : « зина гьабуге » , « чи чІваге » , « цІогьодуге » , « гьересинугІлъи гьабуге » , « эбел-инсул адаб-хъатир гьабе » .
42018021	Гьес ГІисада абуна : — ГІолохъанаб мехалдасаго тІуразарулел руго дица гьел амруял .
42018022	ГІисаца абуна : — Цо жо буго дуе камун . Дурго бугеб кинабго боцІи-рикъзи биче ва мискин-пакъирасе садакъаде кье , гьелъухъ дуе насиблъила зобалазул хазина . Цинги дихъе вачІа , дида цадахъ вилълъине .
42018023	Гьеб рагІидал , дов чи цІакъ пашманлъана . Гьев вукІун вуго кутакалда бечедав чи .
42018024	Гьесухъ валагьун ГІисаца абуна : — Бечедав чиясе Аллагьасул ПарччахІлъиялде лъугьине захІмалъулеб куц !
42018025	РукІкІадул ролъиялъусан лъугьине вараниялъего бигьа букІина Аллагьасул ПарччахІлъиялде ворчІизе бечедав чиясеялдаса .
42018026	Гьесухъ гІенеккун рукІараз гьикъана ГІисада : — Гьедин батани , хвасарлъизе кІолев чигІаги щивдайха ?
42018027	Гьес жаваб кьуна : — Инсанасда кІоларебги Аллагьасда кІола , — ян .
42018028	Пётрица абуна : — Гьале нижерго бугебщинабги рехун тун , ниж дуда хадур рилълъана . . .
42018029	ГІисаца гьезда абуна : — ХІакълъун абулеб буго дица нужеда : Аллагьасул ПарччахІлъиялъе гІоло мина-рукъги , лъимал-хъизанги , вацал-яцалги , эбел-эменги рехун тарав цониги чи хутІизе гьечІо ,
42018030	гьелъухъ гьаб заманаялда гІемерго цІикІкІараб шапакъат щвечІого , ва ахираталъул рокъоб абадияб гІумру насиблъичІого .
42018031	Жиндирго анцІила кІиявго муридги аскІове ахІун , ГІисаца абуна : — Гьале нилъ Иерусалималде унел руго . ГІадамил Лъимадул хІакъалъулъ цебеккунго Аллагьас аварагзабазда лъазабун букІараб хІукму тІубала гьениб .
42018032	Гьев цогидаб халкъалъул гІадамазда кодове кьела , гьезги инжит-хІакъир гьавила , тІаде тударила ,
42018033	вухила-кьабила , цинги чІвала ва хун лъабабилеб къоялъ гьев чІаголъила .
42018034	Амма гьезда щибниги бичІчІичІо . Гьел рагІабазул магІна босизе бажаричІо гьезухъа . Сундул хІакъалъулъ бицунеб бугебали лъачІо гьезда .
42018035	Иерихон шагьаралде щолаго , цо бецав чи ватана нухлул ракьанда кІусун гьарделев .
42018036	ГІадамазул руккел аскІосан унеб рагІидал , щиб ккарабилан гьикъана гьес .
42018037	Гьесда бицана Назареталдаса ГІиса вугин гьанисан вачІунев .
42018038	Гьебмехалъ гьардухъан ахІдана : — Я , Давудил вас ГІиса ! ГурхІа мун дида !
42018039	Гьесда цересан унел гІадамазе бокьун букІана гьардухъан вуцІцІун чІезавизе . Амма гьес дагьабги гьаракь борхун ахІана : — Я , Давудил вас ! ГурхІа дида ! — ян .
42018040	Гьенив лъалхъун , ГІисаца абуна гьев жинда аскІове вачеян .
42018041	— Дица щиб гьабизе дуе бокьун бугеб ? — абун гьикъана гьесда ГІисаца . Дос абуна : — Я , БетІерчІахъад ! Беразда нахъеги канлъи бихьизе бокьун буго !
42018042	ГІисаца гьесда абуна : — Валагье гьанже ! Дурго божи-иманалъ сахлъизавуна мун .
42018043	ГьебсагІат канлъи бихьун , ГІисада цадахъ вилълъана гьев , Аллагьасе реццги гьабулаго . Гьеб бихьун , киналго гІадамалги Аллагьасе рецц гьабизе лъугьана .
42019001	Иерихон шагьаралда жанисан унев вукІана ГІиса .
42019002	Магъало бакІарулел чагІазул бетІерлъун тІамурав Закай абулев цо бечедав чи вукІана .
42019003	Гьесул гъира букІана ГІиса кинав чи вугевали лъазе , гьев вихьизе . Амма халкъалъул руккалида гъорлъ ГІиса вихьизе бажарулеб букІинчІо , — къокъав чи вукІана Закай .
42019004	ЦевегІанги векерун цо инжиралъул гъотІотІе вахана гьев : гьенисан ине кколаан ГІиса .
42019005	Гьеб гъотІокье щведал , ГІиса эхеде валагьана ва Закайида абуна : — Закай , хехго рокъове а : жакъа дун духъ гьоболлъухъ рещтІине ккола .
42019006	Хехго гъотІодаса гъоркьеги лъугьун , вохуца холаго къабул гьавуна гьес ГІиса .
42019007	Гьеб бихьун киналго зурзудизе лъугьана мунагьазул цІурав чиясул бакІалде анин гьев гьоболлъухъилан .
42019008	Вахъун Закайица ТІадегІанав ГІисада абуна : — Я , БетІерчІахъад ! Гьале дирго бечелъиялъул бащдаб дица мискин-пакъирасе садакъаде кьела ва , дица гуккарав чи ватани , гьебги ункъиде бахинабун бецІила .
42019009	ГІисаца гьебмехалъ абуна : — Жакъа гьаб рокъобе хвасарлъи бачІана , гьавги Ибрагьимил вас вугелъул .
42019010	Рилун ругелазда хадув , гьел ралагьизейин ва гьел хвасар гьаризегийин , вачІун вугев ГІадамил Лъимер .
42019011	Гьес рицунел харбазухъ гІенеккун рукІарал гІадамазе цоги мисал бачана ГІисаца . Гьев Иерусалималде щолев вукІиндал ва гьел Аллагьасул ПарччахІлъи хеккого бачІинилан божун рукІиндал ,
42019012	гьес бицана : — ЛъикІаб наслу-тухумалъул цо пуланав чи чияр улкаялде ун вуго гьенив ханлъун чІезе , цинги нахъвуссун жиндирго халкъалъулги ханлъун лъугьине .
42019013	Жиндирго анцІго рагьтІателги ахІун , щивасухъе цо-цо меседил гъурущ кьун буго , жив тІадвуссинегІан гьеб жиндие пайда-хайиралъе хІалтІизабеянги абун .
42019014	Амма жиндирго улкаялъул гІадамазе гьев вокьулев вукІун гьечІо . Гьесда хадурго чапарзаби ритІун руго гьез доб улкаялде , гьев чи жидер ханлъун вукІине жал рази гьечІилан лъазабизе .
42019015	Доб улкаялда ханлъиги щун тІадвуссараб мехалъ , гьес амру гьабун буго жинцаго месед кьурал дол рагьтІателал ахІейилан , лъица кигІанасеб пайда-хайир доб меседалдаса жиндие щвезабун бугебали лъазе .
42019016	ВачІун цо рагьтІателас абунила : « Я , бетІерчІахъад , дуца кьураб меседалдаса анцІго месед хайирлъана » , — ян .
42019017	« ГьитІинаб божилъиялъе дуца дида цебе кІудияб ритІухълъи бихьизабуна , дир лъикІав рагьтІател . АнцІго шагьаралъул наиблъун тІамулев вуго дица мун » , — ан абун буго ханас гьесда .
42019018	ВачІун цогидав рагьтІателас абун буго : « Я , бетІерчІахъад , доб цо меседалдаса щуго месед хайирлъана » , — ян .
42019019	Гьесдаги ханас абун буго : « Мунги дица щуго шагьаралъул наиблъун тІамулев вуго » , — ян .
42019020	ВачІун лъабабилев рагьтІателас абун буго : « Я , бетІерчІахъад , гьале дур месед . КвербацІцІалда гьоркьоб лъун цІунун букІана дица гьаб .
42019021	Дуцаго лъечІеб бакІалдаса босулев , дуцаго бекьичІеб лъилъулев кьварарав чи мун вугелъул , хІинкъана дун гьелда хъвазе » .
42019022	« ГІай , макирав рагьтІател ! Гьел дуца абурал рагІаби сабаблъун тамихІ гьабулеб буго дица дуе . Дуда лъалеб букІун бугоха дицаго лъечІеб бакІалдаса босулев , дицаго бекьичІеб лъилъулев кьварарав чи дун вукІин .
42019023	Щай дуца дир месед хайиралъе хІалтІизабичІеб , жакъа тІадвуссараб мехалъ хайиргун цадахъ нахъе щвелаангури гьеб дихъе ? » — ян абун буго ханас гьесда .
42019024	АскІор рукІараздаги абун буго ханас , гьесухъаги босун , гъоб месед анцІго месед бугесухъе кьейилан .
42019025	Гьез гьесда абун буго : « Я , бетІерчІахъад , гъосухъ гьадинги анцІго месед бугогури » , — ян .
42019026	« Дица нужеда абулеб буго : кодолъи бугевщинасе кьезе буго , кодолъи гьечІесухъа бугебги бахъизе буго .
42019027	Дун жидер ханлъун ккезе бокьун букІинчІел дол дир тушбабийин абуни , гьанире дида цереги рачун , чІвай ! »
42019028	Гьеб хабарги бицун , ГІиса Иерусалималдехун валагьун ана .
42019029	Зайтуналъул магІарда аскІор ругел Бетфагиялде ва Бетаниялде гІагарлъидал , кІиго муридги аскІове ахІун , ГІисаца гьезда абуна :
42019030	— Гьудуб нилъеда цебе бугеб росулъе а нуж . Росулъе лъугьаралго , цо бакІалда бухьун батила жеги чи тІад рекІинчІеб кІудияб кІерт . Рухьадасаги бичун , гьебги бачун рачІа .
42019031	Щай гьеб бачунебан абулев чи ккани , ТІадегІанав ГІисае къваригІун бугин абе .
42019032	Гьедин ритІун аразда , ГІисаца абухъе , гьениб батана кІудияб кІерт .
42019033	Гьеб рухьадаса бичулеб бихьараб мехалъ , гьелъул бетІергьабаз гьазда гьикъана щай гьеб бичулеб бугебилан .
42019034	ТІадегІанав ГІисае къваригІун бугилан жаваб кьуна гьаз .
42019035	КІерт ГІисахъе бачун бачІана . Гьелъул гьодиде рехана жидерго партал ва гьез гьев кІартида рекІинавуна .
42019036	Гьев унеб нухда , тІаса бахъун , жидерго ретІел тІибитІулеб букІана гІадамаз .
42019037	Зайтуналъул магІардаса гІодоре лъугьунеб бакІалде гІагарлъидал , цадахъ рукІарал тІолалго муридал роха-хинлъун ва ахІунго ахІун Аллагьасе рецц гьабизе лъугьана , гьес рихьизарурал мугІжизатазухъ .
42019038	Гьез турки ахІулеб букІана : — БетІергьанас витІун вачІарав ПарччахІасда баркат лъеги ! Зобалазда рекъел букІаги ! ТІадегІанав Аллагьасе рецц !
42019039	Халкъалъул руккалилъ рукІарал цо-цо фарисеяз абуна ГІисада : — Я , НасихІатчи ! РуцІцІун чІезаре гьал дурго муридал !
42019040	ГІисаца гьезие жаваб кьуна : — Дица нужеда абулеб буго : гьел руцІцІун чІани , ганчІал ахІдела .
42019041	Иерусалим бихьулеб бакІалде щведал , гІодана ГІиса . Шагьаралъухъ магІу гьабун ,
42019042	гьес абуна : — Жакъа , гьаб къоялъгІаги , лъалебаниха дуда дур саламалъиялъе щиб къваригІунебали ! Гьанжего дур беразда гьеб бихьизе рес гьечІо .
42019043	Дуде цо къо бачІина , чІахІиял хъулбиги ран , тушбабаз кисанго мун данде къан сверун ккураб .
42019044	Ракь лъугьинабила дур Ва дур гІадамазулги . ГанчІида лъураб гамачІ хутІиларо кибниги . Щайгурелъул Аллагьас Дуй хвасарлъи битІараб Заман дуда лъачІелъул .
42019045	Цинги Мукъадасаб Рокъове жаниве лъугьун , гьенир ричарулел рукІаралги босулел рукІаралги гІадамал къватІире гъезе лъугьана ГІиса .
42019046	Гьес гьезда абуна : — ТІехьалда хъван буго : « Гьаб Дир рукъалда цІар букІине буго как-диналъул рукъ » абун . Нужецайин абуни гьаб хъачагъазул нохъоялде сверизабун буго .
42019047	ГІисаца щибаб къойил гьеб Мукъадасаб Рокъоб гІадамазе вагІза гьабулеб букІана . ЧІахІиял кашишзабаз , диниял гІалимзабаз ва чІухІби-хІакимзабаз хІаракат бахъулеб букІана гьев тІагІинавизе рес ккелародайилан .
42019048	Гьезда гьабизе кІолеб жоги букІинчІо , тІолабго халкъ ГІисада сверухъ гъункун , гьесухъ гІенеккун букІиндал .
42020001	Иерусалималъул Мукъадасаб Рокъоб вагІза-насихІат гьабулев , Рохалил хабар бицунев ГІиса вугеб мехалъ , гьенире рачІана чІахІиял кашишзаби , диниял гІалимзаби ва чІухІби-хІакимзаби .
42020002	Гьез гьесда гьикъана : — Гьаб хІалтІи гьабизе ихтияр бугебищ дур ? Лъица дуе гьеб ихтияр кьураб ? — абун .
42020003	ГІисаца гьезда абуна : — Дицаги кьела нужее цо суал . Бице :
42020004	лъадалъ ччун рахъун гІадамал рацІцІад гьаризе ихтияр ЯхІяе кисан щун букІараб : зобалаздасанищ яги гІадамаздасанищ ?
42020005	Цоцазда гьоркьоб хабар ккана гьезул . « Зобалаздасан букІанин абуни , гьес абила гури , щайха нуж ЯхІяда божичІелилан .
42020006	ГІадамаздасан букІанин абуни , тІолабго халкъалъ ганчІица чІвала нилъ , ЯхІя гьез авараглъун рикІкІунев вугелъул » .
42020007	Кисан гьеб ихтияр букІарабали жидеда лъаларилан кьуна гьез жаваб .
42020008	ГІисаца гьездаги абуна : — Дица нужедаги бицинаро лъил ихтияралдалъун гьаб иш гьабулеб бугебали .
42020009	Цинги гьес , халкъалдехун вуссун , мисал бачун , гьадинаб хабар бицине байбихьана : — Цо чияс цІолбол ах гьабун буго . Цинги ахихъабазухъе ижараялъе гьеб ахги кьун , гьев чи къватІиве ун вуго ва гІемераб заманаялъ гьенив чІун вуго .
42020010	ЦІибил барщараб мехалъ , гьес дол ижарачагІазухъе цо рагьтІател витІун вуго жиндие кколеб бутІа кьейин абейилан . Доз гьев рагьтІател вухун вуго ва чІового нахъе хъамун вуго .
42020011	Цоги рагьтІател витІун вуго дос . Вухун-кьабун , инжит гьавун доз гьевги чІового нахъе хъамун вуго .
42020012	Лъабабилевги витІун вуго дос . Доз гьев лъукъ-лъукъун къватІиве рехун вуго .
42020013	Щибдай дица гьабилебилан ракІалде ккун буго ахил бетІергьанасда . « Дица гьезухъе витІила дирго вокьулев вас . ГьесулгІаги хІурмат гьабилеб батила доз » .
42020014	Гьев вихьараб мехалъ , дол ижарачагІаз цоцазда абун буго : « Гьале гурищ ирсилав , рачІа гьав чІвазе , — ирсги нилъеего хутІизе » .
42020015	Ахикьа къватІивеги рехун , чІван вуго доз гьев вас . Гьанже гьел ижарачагІазе щибдай гьабила ахил бетІергьанас ?
42020016	ВачІинеги вачІун , чІвала гьес гьел , ахги цогидазухъе кьела . Харбихъ гІенеккараз абуна Аллагьас цІунагийилан .
42020017	— Гьедин батани , — ян гьикъана ГІисаца , гьезухъги валагьун , — ТІехьалда хъван бугеб гьадинаб калимаялъул магІна щибали лъалищ нужеда : « Къадалъ лъезецин ярагьунарилан къадахъабаз нахъе рехараб гамачІ битІахъе цололъ лъун буго » ?
42020018	Гьеб ганчІиде вортаравщинавги щущан ине вуго , бортун бачІун гамачІ тІад речІчІаравги чІинтІизе вуго .
42020019	Диниял гІалимзабазе ва чІахІиял кашишзабазе бокьун букІана , гьебсагІатго кквезеги ккун , ГІиса жанив тІамизе , амма халкъалъукьа хІинкъун тана . Гьеб мисал ГІисаца жидер рахъалъ бачараб букІин бичІчІана гьезда .
42020020	Цинги ГІисада хадуб хал кквезе лъугьана гьел ва жасусал ритІана , жалго рацІцІадал чагІи ругеб ххвел гьабун , ГІисал кІал таризабизе кІоларищали хІалбихьеян . Ккун вачун сардарасда кодове кьун , гьес ГІисае тамихІ гьабизе гІураб гІайиб-хатІа балагьизе бокьун букІиндалха гьезие .
42020021	Гьел жасусаз ГІисада гьикъана : — Я , МугІалим ! Нижеда лъала дур рагІиги вагІзаги ритІухъаб букІин . Гьурмахъ балагьун иш гьабулеб гІамалги дур гьечІо , Аллагьасул хІакъаб нух буго дур малъиги .
42020022	Бице нижеда , къануналда рекъон , къайсарасе магъало кьезе бегьулебищ нижеца яги бегьуларебищ ?
42020023	Гьезул хІилла-макру бичІчІун , ГІисаца абуна : —
42020024	Цо динар бихьея дида . Лъил суратги хъвай-хъвагІайги гьалда бугеб ? Къайсарасул бугилан абуна гьез .
42020025	— Гьедин батани , къайсарасулаб къайсарасе кье , Аллагьасулаб Аллагьасе кье , — ян абуна ГІисаца гьезда .
42020026	Гьедин жасусазухъаги бажаричІо гІадамал ругеб бакІалда ГІисахъа рагІи бахъизе . Гьесул жавабалъ хІикмалъизарун , руцІцІун чІана гьел .
42020027	Цинги ГІисахъе рачІана къиямасеб къоялъ хварал тІаде рахъине рукІиналде инкар ккун чІарал саддукеял абулел гІадамал . Гьез ГІисада абуна :
42020028	— Я , МугІалим ! Мусаца нилъее бихьизабун буго : цо пуланав чиясул вац хвани , гьесдасан лъимерги нахъе хутІичІони , гьесул вацас яче абе жиндирго хварав вацасул лъади , дов хварав вацасул наслу къинчІого букІине .
42020029	Масала , анкьго вац вукІун вуго . ЧІужу ячун хадув , лъимер гьабилалдего хун вуго кІудияв вац .
42020030	Гьесул чІужу ячун йиго хадусев вацас , гьевги хун вуго .
42020031	Лъабабилевги хун вуго . Гьедин цо-цоккун хун , анкьавго вацасул рижи лъугьун гьечІо .
42020032	Ахиралда хун йиго гьезул йикІарай чІужуги .
42020033	ХІасил , гьей анкьго росасул лъадилъун йикІарай гІадан къиямасеб къоялъ лъил чІужулъун йикІине йигей ? Гьезие жавабалъе ГІисаца абуна :
42020034	— Дуниялалъул рукъалъул бихьиназ лъудбиги рачуна , руччаби россабазеги уна .
42020035	Амма къиямасеб къоялъ тІаде рахъун ахираталъул рукъалъе мустахІикълъаразул я лъудби , я росал рукІине гьечІо .
42020036	ТІокІалъ хвезеги холаро гьел , малаикзабазда бащалъулелъул гьел ва хваралъуса гьес чІаголъизарурал Аллагьасул лъималлъунги кколелъул .
42020037	ЦІа рекІун бугониги , бухІунго лъугІулареб хъархъилъан жинда рагІанин : « Дун вуго Ибрагьимил Аллагь , ИсхІакъил Аллагь , Якъубил Аллагь ! » — абун БетІергьанас ахІулеб гьаракьилан бицунеб бакІалда , Мусацаги бихьизабулеб буго хварал чІаголъизе ругилан .
42020038	Аллагь — гьев хваразул Аллагь гуро , чІагоязул Аллагь вуго , гьесие киналгоги чІагоял ругелъул .
42020039	Гьебмехалъ цо-цо диниял гІалимзабаз абуна : — Я , МугІалим ! ЦІакъ лъикІ абуна дуца , — ян .
42020040	ТІокІаб лъилниги бахІарчилъи гІечІо ГІисада щибниги гьикъизе .
42020041	Гьес гьезда абуна : — Давудил вас вугин МасихІилан щай абулеб ?
42020042	Туркабазул Хирияб ТІехьалда ( Забуралда ) Давудица жинцаго абулеб бугогури : « ТІадегІанав Аллагьас дир БетІергьанасда абуна : „ Дир кваранаб рахъалда гІодов вукІа ,
42020043	дица дур тушбаби дур хІатІал лъураб бакІалда цере чІезаризегІан “ » .
42020044	Гьедин Давудица жинцаго гьесде жиндир БетІергьанилан абулеб бугони , Давудил вас кин гьев кколев ?
42020045	ТІолабго халкъалда рагІиледухъ абуна ГІисаца жиндирго муридазда :
42020046	— Воре , гьал диниял гІалимзабаздаса цІунун чІа нуж . Гьезие бокьула халатал гІабабиги ретІун хьвадизе , базаркъотІноб халкъалъ жидеего салам кьезе , синагогабазда жанир киназдасаго церегІан гІодор чІезе ва гьоболлъухъ кванил тІотІода нахъа бищунго хІурматияб бакІ кквезе .
42020047	Росал хун хутІарал къоролзабазул боцІи-рикъзи кванала гьез ва рихьдаего халатал дугІаби гьарула . Гьеб кинабго цІикІкІун гьабунагІан гІасияб букІине буго гьезие тамихІ .
42021001	Мукъадасаб Рокъоб садакъаде гІарац лъолеб бакІалде бечедал чагІаз гІемераб гІарац рехулеб бихьана ГІисада .
42021002	Бащдаб капекалъул багьаяб кІиго пахьул гІарац гьенибе рехулей цо мискинай къоролайги йихьана гьесда .
42021003	ГІисаца абуна : — ХІакълъун абулеб буго дица нужеда : гьай мискинай къоролалъ киназдасаго цІикІкІун гІарац кьуна садакъаде .
42021004	Цогидаз садакъа гьабуна жидерго боцІи-рикъзи тІокІлъун , долъин абуни , жиндиего хІажат букІаниги , садакъаде кьуна жиндирго бетІербахъиялъе хутІун букІарабщинаб .
42021005	Мукъадасаб Рукъалъул хІакъалъулъ цо-цояз абулеб букІана , унго , гьалъул къадазулъ лъун ругел ганчІазул берцинлъи бихьуларищилан , бечедал сайигъатаз гьаб чІухІизабун бугеб куцилан . ГІисаца абуна :
42021006	— Гьаб кинабго нужеда бихьулебщинаб , ганчІида лъураб гамачІ хутІичІого , кІалагъоркье чІварал къоял рачІине руго .
42021007	— Я , МугІалим ! Кида гьеб букІине бугеб ? — ан гьикъана гьез гьесда . — Гьеб къо тІаде щвеялъул гІаламат бице нижеда .
42021008	ГІисаца абуна : — Воре , къосинаризе гурин нуж ! Чанги вукІине вугелъулха , жив дун вугилан ва ахирзаман щванилан абун вачІунев чи . Гьезда хадур унге нуж .
42021009	Рагъ-кьалги тунка-гІусиги гІемерлъун бугилан рагІани , гьелдасаги хІинкъуге нуж . Гьеб цебеккунго лъугьине ккола , амма ахирзаман гьедигІан хехго тІаде щоларо .
42021010	Цинги гьес абуна : — Цо халкъ цоги халкъалде , цо ханлъи цоги ханлъиялде тІаде кІанцІила .
42021011	Кутакалда ракь багъарила , бакІ-бакІалда унта-щокълъи баккила , ракъи тІаде щвела , балагьал рещтІина ва зобалаздасан чІахІиял гІаламатал загьирлъила .
42021012	Гьеб кинабго ккелалде , дун сабаблъун нужеда хадур лъугьина , кквезеги ккун , синагогабазде рачина , суд гьабила , гвандинире рехила , парччахІзабазда ва наибзабазда цере чІезарила .
42021013	Гьебмехалъ рес ккела нужее , дир муридал ругилан нугІлъи гьабизе .
42021014	Кин гьезие жаваб кьелебали цебеккунго ургъел чІвазе кколареблъиялда ракІчІезабе нужеца .
42021015	Щаян абуни , нужеда дандечІезе ва данде кІалъазе нужер киналго дагІбадулазухъа бажарулареб пасихІлъиги гІакъиллъиги кьела дица нужее .
42021016	Нужее хилиплъила хІатта нужер эбел-эмен ва вацал , нужер гІагарал чагІи ва гьудулзаби . Цо-цоял чІвазеги чІвала нужер .
42021017	Дун сабаблъун киналго гІадамазда рихина нуж .
42021018	Амма нужер бутІруздаса цо расги бортизе гьечІебха .
42021019	Нужерго сабруялдалъун нужерго рухІал хвасар гьаре .
42021020	Боял рачІун , Иерусалим сверун ккун бихьараб мехалъ , лъала нужеда гьеб шагьар чІунтулеб заман гІагарлъулеб букІин .
42021021	Гьеле гьебмехалъ мугІрузде лъута абе Ягьудиялда ругел гІадамал . Шагьаралда жанир ругелал гьениса къватІире тІурун аян абе , шагьаралдаса къватІирехун ругелал жанирего лъугьунгеян абе .
42021022	Щаян абуни , гьел ругелъул къисас босулел къоял , гьелдалъун ритІухълъизе бугелъул Илагьиял ТІухьдузда хъварабщинаб .
42021023	Вай , къинал руччабазе ва каранда хахулел лъимал ругел улбузе букІинаха дол къояз кІудияб къварилъи-гІазаб ! ЦІакъ кІудияб балагь бачІина гьеб ракьалде , Аллагьасул ццин рещтІина гьеб халкъалде !
42021024	Хвалчабаз бутІрул къотІаралги рукІина , киналго улкабазде асирлъун рачун аралги рукІина . Аллагь лъалареб халкъалъул къуват лъугІараб заман тІаде щвезегІан , гьелъ хІатІикь мерхьина Иерусалим .
42021025	Бакъ-моцІалъул ва цІвабзазул гІаламатал загьирлъила , ракьалдайин абуни , ралъдал хъудиялъ ва карачалабазул кутакаб хъуялъ хІинкъизарурал халкъал цІакъго рихха-хочун лъугьина .
42021026	Дуниялалде рещтІине ругел балагьазухъ ралагьун чІеялъги хІинкъиялъги гІадамал гІакълуялдаса ина . Щаян абуни , къвакІарал зобал гьаргьадизе ругелъул .
42021027	Гьебмехалда вихьила накІкІул парчаялда тІад гучалда ва кІудияб къудраталда ГІадамил Лъимер вачІунев .
42021028	Гьел гІаламатал загьирлъаралго , нуж тІаде рахъа ва бетІер эхеде борхун ралагье — нужее тархъанлъилъидал бачІунеб бугеб .
42021029	ГІисаца гьезие гьадинаб мисал бачана : — Инжиралъул гъотІохъ яги цогидал гъутІбузухъ ралагье нуж .
42021030	Гьел гъутІби гІурччинлъун рихьараб мехалъ , нужеда лъалагури рии тІаде щолеб букІин .
42021031	Гьелдаго релълъун , гьал дица рицарал гІаламатал загьирлъараб мехалъ , нужеда лъала Аллагьасул ПарччахІлъи гІагарлъулеб букІин .
42021032	ХІакълъун абулеб буго дица нужеда : дуниялалда гьаб наслу букІаго лъугьине буго гьеб кинабго .
42021033	Зобалги ракьалги тІагІаниги , дир рагІаби нахъе хутІизе руго .
42021034	Воре , гьекъолдун , пасалъун ва магІишаталъул тІалаб-агъаз гьабун , ракІ бицалъизе биччаге , тохлъукьего гьеб къоялъ нужее къор гъезе гурин .
42021035	Гьеб къо тІаде бачІине бугелъул тІолабго гьаб ракьалда тІад бугеб кинабго махлукъаталде !
42021036	Гьединлъидал рорчІуда чІа ! Кинабго гьеб ккезе бугелдаса хвасарлъизеги ва къиямасеб къоялъ ГІадамил Лъимада цере чІезе кІвезеги кидаго гьари-дугІаялда рукІа .
42021037	Гьел къоязда Мукъадасаб Рокъове вагІза-насихІат гьабизе вачІунаан ГІиса . Сордо базе гьев Зайтуналъул магІарде тІадвуссунаан .
42021038	Щибаб къоялъ радалго бачІунаан Мукъадасаб Рокъобе гьесухъ гІенеккизе халкъ .
42022001	Жинда Пасхаян цІар лъураб РеччичІел Панкъазул Байрам гІагарлъулеб букІана .
42022002	ЧІахІиял кашишзабиги диниял гІалимзабиги ургъулел рукІана ГІиса тІагІинавизе санагІат ккелародайилан , амма халкъалъукьаги хІинкъулел рукІана гьел .
42022003	Дов анцІила кІигоясул цояв , Искариотин тІокІцІар бугев Ягьудал рекІелъе илбис лъугьана .
42022004	ЧІахІиял кашишзабаздаги Мукъадасаб Рукъ цІунулел рагъухъабазул бутІруздаги аскІове ун , гьезулгун къотІи-къай гьабуна ГІиса гьезул кверде кьезе .
42022005	Гьел рохана ва гьесие гІарац кьезе къотІи гьабуна .
42022006	Ягьуда гьелда разилъана . Цинги гьес балагьулеб букІана гІадамал гьечІеб бакІалда ГІиса гьезул кверде кьезе санагІалъи бугеб заман .
42022007	РеччичІел панкъал режулеб ва къурбаналъе пасхаялъул кьегІер хъолеб къо тІаде щвана .
42022008	ГІисаца Пётридаги Иоаннидаги абуна , нилъеего пасхаялъул квен хІадур гьабизе аян .
42022009	Киб нижеца гьеб гьабизе дуе бокьун бугебилан гьикъана гьез ГІисада .
42022010	ГІисаца гьезда абуна : — Балагьея , шагьаралде жанире лъугьараб мехалъ , лъадал гІеретІги цІун вачІунев цо чи ватила нужеда . Гьев жаниве лъугьараб рокъоре а нужги гьесда хадур .
42022011	Цинги нужеца рукъалъул бетІергьанасда абе : « МугІалимасе лъазе бокьун буго жиндирго муридалгун цадахъ пасхаялъул квание рукъ киб бугебали » .
42022012	Гьес нужеда бихьизабила цо гІатІидаб къачІараб тІасарукъ . Гьеле гьениб хІадуре нужеца квен .
42022013	Шагьаралде щведал , ГІисаца абухъе тІубана гьез иш . Цинги пасхаялъул квенги хІадур гьабуна .
42022014	Къаси кванил ригь щвараб мехалъ , вачІун ГІиса кваназе гІодов чІана , гьесда аскІов вукІана анцІила кІиявго чапарги .
42022015	ГІисаца гьезда абуна : — Дица гІазаб-гІакъуба хІехьезе ккелалде гьаб Пасхаялъул квен нужеда цадахъ кваназе цІакъ гІащикълъун вукІана дун .
42022016	Дица нужеда абулеб буго : Аллагьасул ПарччахІлъиялда ахирисеб пасхаялъул байрам тІобитІизегІан тІокІаб кваназе гьечІо дица гьеб .
42022017	Цинги гьес , чагъиралъул цІураб щурунги босун , тІаде дугІаги гьабун , абуна : — Ма , нужедаго гьоркьоб бикье гьаб .
42022018	Дица нужеда абулеб буго : Аллагьасул ПарччахІлъи рещтІинегІан гьанжеялдаса нахъе тІокІаб гьекъезе гьечІо дица гьаб цІолбол цІцІураб жа .
42022019	Цо чедги кодобе босун , тІаде дугІаги гьабун , гьезухъе кьолаго ГІисаца абуна : — Гьаб буго нужее гІоло къурбанлъулеб дир черх . Дунги ракІалде щун , нужецаги гьабе гьадин .
42022020	Кванан рахъараб мехалъ , додинго щурунги кодобе босун , ГІисаца абуна : — Гьаб буго нужее гІоло тІолеб дир би — ЦІияб КъотІи щулалъиялъе тІолеб би .
42022021	Амма дида цадахъ гьаб кванде квер бегьана дие хилиплъизе вугев чиясги .
42022022	Гьедин ГІадамил Лъимер жиндирго къадаралде щвела , амма гьесие хилиплъарасдеги балагь бачІина .
42022023	Гьел цоцаздехун гаргадизе лъугьана : щивдай гьевилан , лъицадай гьеб гьабизехъин бугебилан .
42022024	Цоги гьезда гьоркьоб дагІба-къец ккана жидеда гьоркьов бищунго кІудиявлъун щивдай кколаян .
42022025	ГІисаца гьезда абуна : — ПарччахІзабаз халкъазе ханлъи гьабула , гІадамазги гьел кверщелчагІи рикІкІуна лъикІлъи гьабулел чагІилъун .
42022026	Амма нужеда гьоркьоб гьедин букІине бегьуларо : нужер бищунго кІудияв чІа бищунго гьитІинав вугев гІадин , кверщел бугевги чІа цогидазе хъулухъалъе .
42022027	Щив кІудиявлъун рикІкІунев : кваналев вугев чийищ яги кваналезе хъулухъалъе чІарав чийищ ? Кваналев вугев чи гурищ ? Гьале дун гьанив нужее хъулухъалъе чІун вуго .
42022028	Нужни дида цадахъ къо хІехьарал чагІи руго .
42022029	Гьединлъидал дир Инсуца дие ирсалъе кьураб ПарччахІлъи дица нужееги ирсалъе толеб буго .
42022030	Дир ПарччахІлъиялда нужги дида цадахъ квана-гьекъолел рукІине руго ва Исраилил анцІила кІиябго наслуялъе суд гьабизе тахазда тІад гІодорги чІезе руго .
42022031	Симон ! Симон ! Ворегиха ! Илбисалъ гьарана нуж цІалкІизе риччайилан , цІалкІица кколелги кколарелги ролъул мугьал ратІа гьарулеб гІадин .
42022032	Дица дуе дугІа гьабуна мун иманалдаса ватІалъунгутІизе , цинги дида аскІове тІадвуссараб мехалъ , дурго вацазул ракІбатизабе .
42022033	Пётрица гьесда абуна : — Я , БетІерчІахъад ! Дуда цадахъ туснахъалде инеги хвезеги хІадурав вуго дун .
42022034	Амма ГІисаца гьесда абуна : — Дица дуда абулеб буго , Пётр : радакье хІелеко бахъиналде дуца лъабцІулго абила дун дуда лъаларилан .
42022035	ГІисаца гьезда абуна : — Я гІарац лъун таргьа босичІого , я къайи лъун къвачІа босичІого , я хисун ретІине хьитал росичІого дица нуж ритІараб мехалъ , сундулниги къварилъи букІанищ нужее ? БукІинчІилан жаваб кьуна гьез .
42022036	Гьес гьезда абуна : — Гьанже гІарцул таргьа бугес гьебги цадахъ босе , гьединго къвачІаги босе . Хвалчен гьечІес , чухъа-гужгатги бичун , гьеб босизе санагІат гьабе .
42022037	Дица нужеда абулеб буго : « Гьев такъсирчилъун рикІкІина » , — ян Илагьиял ТІухьдузда дир хІакъалъулъ хъван букІарабги тІубазе буго , дир рахъалъ букІараб кинабго гьанже тІубазехъин бугелъул .
42022038	— Я , БетІерчІахъад ! Гьале , кІиго хвалчен буго гьаниб , — ан абуна гьез . — ГІела , — ян абуна ГІисаца гьезда .
42022039	Цинги гьениса къватІиве вахъун , кидаго гІадин , Зайтуналъул магІарде ана гьев , муридалги рахъана гьесда хадур .
42022040	Доре щведал , ГІисаца гьезда абуна : — Гьари-дугІаялде русса , нужго къосинарунгутІизе .
42022041	Рехараб гамачІ щолеб манзилалъ гьездаса рикІкІадегІанги ун , суждаялдаги чІун , дугІа гьабизе лъугьана ГІиса .
42022042	Гьес абулеб букІана : — Я , дир Эмен , дур хІукму бугеб батани , гьеб хвалил лълъар гьекъезабуге дида . Амма дие бокьухъе гуреб , дуего бокьухъе букІине биччанте .
42022043	
42022044	
42022045	ДугІаги лъугІизабун , муридазда аскІове щведал , пашманлъиялъ тату хун , кьижун ратана ГІисада гьел .
42022046	— Щай нуж кьижарал ? — ан абуна гьес . — ТІаде рахъа ва гьари-дугІаялде русса , нужго къосинарунгутІизе .
42022047	ГІисаца гьедин абулаго , гьале тІаде щвана гІемераб халкъ , ва цеве-цеве вукІана дол анцІила кІигояздасан цояв Ягьуда абулев чиги . ГІисада убач гьабизе аскІовегІан вачІана гьев .
42022048	ГІисаца гьесда абуна : — Ягьуда ! Убачги гьабунищ дуца ГІадамил Лъимер тушбабазухъе кьолев вугев ?
42022049	Гьениб ккезехъин бугеб иш бихьидал , сверухъ рукІараз ГІисада абуна : — Я , БетІерчІахъад ! Хвалчаби рахъилищ ? — ан .
42022050	Гьезул цояс хвалчен кьабун кІудияв кашишасул цо рагьтІателасул кваранаб гІин къотІана .
42022051	— ГІела ! Те ! — ян абуна гьезда ГІисаца ва , квер хъван , дов рагьтІателасул гІин сахлъизабуна .
42022052	Жинда хадур рачІарал чІахІиял кашишзабаздаги , Мукъадасаб Рукъ цІунулел рагъухъабазул бутІруздаги , чІухІби-хІакимзабаздаги ГІисаца абуна : — Хвалчабигун , тІилалгун , хъачагъ кквезе рачІунел кинигин , рачІун руго нуж дун вачине .
42022053	Щибаб къоялъ нужеда цеве Мукъадасав Рокъов вукІунаангури дун , гьениб диде квер борхичІо нужеца . Амма гьанже нужер заман бачІун буго , бецІаб къуваталъухъе кверщел щун буго .
42022054	Ккун вачун гьез ГІиса кІудияв кашишасул бакІалде щвезавуна . Нахъа-нахъа чІун гьезда хадув вачІунев вукІана Пётрги .
42022055	Гьеб минаялъул азбар бакьулъ цІаги бакун , сверухъ гІодор чІана рагъухъаби . Гьезда гьоркьов Пётрги вукІана .
42022056	ЦІадухъ гьев вихьидал , гьесухъ ялагьунги чІун , цо гъаравашалъ абуна гьавги досда цадахъ вукІанилан .
42022057	Пётрица , нагІадала ккун , абуна : — Дида лъаларо , яц , гьев .
42022058	Гьелдаса гІемер мех иналдего , цоги чиясги абуна , гьев вихьидал , мунги дозул чи вугилан . Пётрица абуна : — Гуро , гьудул .
42022059	СагІатгІан заман индал , цоги чияс цІакъ ракІчІун абуна : — Гьав хІакъикъаталдаги досда цадахъ вукІарав чи вуго , Галилеялдасалъидалха гьавги , — ян .
42022060	Амма Пётрица абуна : — Дуца бицунеб жо щиб , гьудул ? ГьебсагІат хІелеко гІегІедизе лъугьана .
42022061	Гьебмехалъ гьесдехун вуссун Пётрихъ валагьана ТІадегІанав ГІиса , ва Пётрида ракІалде щвана хІелеко бахъиналде лъабцІул дуца жиндаса инкар гьабилилан ТІадегІанав ГІисаца жиндаго абун рукІарал рагІаби .
42022062	КъватІиве ун гІек-гІекиялда гІодана Пётр .
42022063	ГІиса цІунун рукІарал гІадамаз гьев къабихІ гьавулев вукІана , гьесда кьабулеб букІана .
42022064	Беразда чІортоги бухьун абулаан , мун авараг ватани , лъица кьабурабали бицейилан .
42022065	Цогидалги къабихІал-инжитал рагІаби гІемер абуна ГІисада гьез .
42022066	Дуниял рогьараб мехалъ , халкъалъул чІухІби-хІакимзабиги , кІудиял кашишзабиги , диниял гІалимзабиги данделъана гьенире , ГІисаги вачун вачІана суд гьабулеб рокъове .
42022067	— Бице , мун МасихІищ ? — ан гьикъана ГІисада .
42022068	Гьес абуна : — Дица жаваб кьуниги , нуж божиларо . Дица суал кьуни , нужеца жавабги кьеларо .
42022069	Гьанжеялдаса нахъе ГІадамил Лъимер гІодов чІезе вуго Къудратав Аллагьасул кваранаб рахъалда .
42022070	Киназго гьикъана : — Гьедин батани , мун Аллагьасул Васищха ? ГІисаца гьезда абуна : — Нужецаго абулеб бугогури дун гьев вугилан .
42022071	Гьез абуна : — Цоги нугІзал щай нилъее . Гьасул жиндирго кІалдисан рачІарал рагІаби рагІанагури нилъеда .
42023001	Гьел киналго , ГІисаги вачун , рахъун Пилатихъе ана .
42023002	Гьениб гьез ГІисаде гІайиб гІунтІизабулеб букІана , жидер халкъ дандечІеялде гьусулев ва къайсарасе магъало кьогеянги жив МасихІ- ПарччахІ вугиланги абулев ватанин гьевилан .
42023003	Пилатица ГІисада гьикъана : — Мунищха кколев жугьутІазул ПарччахІ ? ГІисаца жаваб кьуна : — Дуца абулеб бугоха гьедин .
42023004	ЧІахІиял кашишзабаздаги халкъалдаги Пилатица абуна гьав чиясе тамихІ гьабизе гІураб гІайиб жинда батулеб гьечІилан .
42023005	Амма гьез тІаса ричІичІого абулеб букІана гьес халкъ багъа-бачаризабулеб бугин , тІолабго Ягьудиялдаго , хІатта Галилеялдаса бахъараб гьанибе щвезегІан , гьес жиндирго насихІат гьабулеб букІанин .
42023006	Галилеялъул цІар бахъулеб рагІидал , Пилатица гьикъана Галилеялдасацин гурищ гьав чийилан .
42023007	Гьеродил вилаяталдаса вукІин лъайдал , Пилатица ГІиса витІана гьел къоязда Иерусалималде вачІун вукІарав Гьеродихъе .
42023008	ГІиса вихьаравго , Гьерод цІакъ вохана . Цебего бокьун букІана гьесие ГІиса вихьизе , гІемерал харбал рагІулел рукІиндалха гьесул хІакъалъулъ . Цо хІикмат жиндаги бихьизабилародаян хьулги букІана Гьеродил .
42023009	Гьеродица гІемерал суалал кьуна ГІисае , амма гьес цонигиялъе жавабцин кьечІо .
42023010	Гьенир рахъун чІун чІахІиял кашишзабазги диниял гІалимзабазги гІасилъун-ццидахун ГІисаде гІайибал гІунтІизарулел рукІана .
42023011	Гьеродицаги гьесул рагъухъабазги ГІиса гІад-хочІие гьавун , инжит-хІакъир гьавун чІухІараб ретІел ретІана гьесда ва тІадвуссун Пилатихъе витІана .
42023012	Цебеккун цоцазда гьоркьоб тушманлъи букІарал Гьеродги Пилатги гьеб къоялдаса нахъе гьудулзабилъун лъугьана .
42023013	ЧІахІиял кашишзабиги , чІухІби-хІакимзабиги , цогидал гІадамалги ахІун , Пилатица гьезда абуна :
42023014	— Гьас халкъ дандечІеялде гьусулеб бугилан вачун вачІун вуго нужеца гьав чи дихъе . Гьале дица нужги ралагьун цІех-рех гьабидал , дида гьав чиясда батичІо нужеца гьасде гІунтІизарурал гІайибазул цонигияб .
42023015	Гьеродидаги батичІо , гьединлъидал дос гьав тІадвуссун нилъехъе витІун вачІана . ЧІвазе къотІизе гІураб цониги такъсирги гьас гьабун гьечІо .
42023016	ЦІалацаги вацІун , нахъе виччала дица гьав .
42023017	Амма халкъалъ цо кІалдисан гІадин ахІулеб букІана : — Гьев чІвазе витІе ! Барабба кье нижехъе ! — ян .
42023018	
42023019	Барабба вукІана , шагьаралда цо питнаялда гІахьаллъиялъул ва чи чІваялъул такъсир тІад чІун , гвандинив тІамун вугев чи .
42023020	ГІиса нахъе виччазе бокьун нахъеги халкъалдехун кІалъана Пилат .
42023021	Амма гІадамал ахІдезе лъугьана : — Хъанчида вазе витІе гьев ! Хъанчида вазе витІе ! — ян .
42023022	Лъабабизеги абуна Пилатица гьезда : — Гьас гьабураб квешлъи щиб ? ЧІвазе гІураб гІайиб батичІо дида гьасул . Гьединлъидал , цІалацаги вацІун , нахъе виччала .
42023023	Амма , кутакаб ахІи-хІур багъаризабун , тІадчІун гІадамаз гьарулеб букІана ГІиса хъанчида вазе витІейилан , ва гьезул ахІи-хІур бергьана .
42023024	Пилатица хІукму гьабуна гьезул гьари къабул гьабизе :
42023025	питнаялда гІахьаллъанилан ва чи чІванилан гвандиниве рехун вукІарав чиги , гІадамазул гьариялда рекъон , къватІиве виччан , ГІиса гьезул ихтияралде кьуна .
42023026	Гьев вачун унаго , гьесда хадуб хъанч баччизабуна хуриса вачІунев вукІун данде ккарав Киренеялдаса цо Симон абулев чиясда .
42023027	ЦІакъ гІемераб халкъ букІана ГІисада хадуб бачІунеб , хасго руччаби рукІана гІодилел ва магІаби гьарулел .
42023028	Нахъвуссун гьезухъги валагьун , ГІисаца абуна : — Я , Иерусалималъул руччаби ! Нуж дихъ гІодуге ! Нуж гІоде нужехъго ва нужер лъималазухъ .
42023029	« Чехь къинлъун лъимер гьабичІел , керен кьун гьеб хахизабичІел руччаби гьардарал гурищ ! » — ан нужеца абулел къоял рачІине руго .
42023030	ТІаде рортун ниж гъоркь ккезареян мугІрузда гьардела гІадамал гьебмехалъ , щущан ун ниж щинкІизареян гохІазда гьардела .
42023031	ГІурччинаб гъветІалъе гьадинал ишал гьарулел ругони , — бакъвараб гъотІое щибдай гьабила !
42023032	КІиго хъачагъги вукІана гьесда цадахъ тамихІалъе вачун унев .
42023033	« Гвангвара » абулеб бакІалде щведал , ГІиса хъанчида вана ; цояв кваранаб рахъалда , цогидавги квегІаб рахъалда — дов кІиявго хъачагъги вана хъанчида .
42023034	ГІисаца абуна : — Я , дир Эмен ! Гьазда тІасалъугьа мун . Жидецаго гьабулеб бугеб жо гьазда лъалеб гьечІо , — ян . Рагъухъаби рукІана , можоро тІамун , гьасул ретІел жидедаго гьоркьоб бикьулел .
42023035	Халкъ балагьун чІун букІана . ЧІухІби-хІакимзаби гьасда тІад релъанхъулел рукІана : — Аллагьас тІаса вищарав МасихІ вугев ватани , живго хвасар гьавеян абе , цогидал хвасар гьарулин досилан абулеб букІанин .
42023036	Рагъухъабазги гІад-хочІ гьавулев вукІана гьев . АскІоре ун , цІекІаб чагъир бегьулеб букІана гьесухъе .
42023037	— Мун жугьутІазул парччахІ ватани , мунго хвасар гьаве ! — ян абулеб букІана .
42023038	« Гьав вуго жугьутІазул парччахІ » абун греказул , румазул ва жугьутІазул мацІалъ тІад хъвараб хъарщиги букІана гьесул бетІералда тІадехун хІобода чІван .
42023039	Гьесда цадахъ хъанчида варав цо хъачагъас ГІиса инжит-къабихІ гьавулев вукІана : — Мун МасихІ гурищ ? Гьаха , мунгоги нижги хвасар гьаре , — ян .
42023040	Цогидав хъачагъас , досул кІал къазабун , абуна : — Мун АллагьасукьагІагийищ хІинкъуларев ? Дуеги гьебго тамихІлъидал бугеб !
42023041	Нилъее тамихІ битІун гьабулеб буго , нилъеца гьабуралда рекъон къотІун бугелъул нилъее судги . Амма гьас щибго квешлъи гьабичІо .
42023042	ГІисадехун гьес абуна : — Я , ГІиса , ПарччахІлъун мун вачІараб мехалъ , дунги ракІалде щва дуда , — ян .
42023043	ГІисаца гьесда абуна : — ХІакълъун абулеб буго дица дуда : жакъаго дида аскІов алжаналъувин мун вукІине вугев !
42023044	Къалъулеб гІужалда бакъ ккуна . Къалъудаса лъабго сагІат инегІан тІолабго дуниял бецІлъана .
42023045	Мукъадасаб Рукъалъул бищунго хирияб рокъоб бигъун букІараб пардав бакьулъа бихъун ана .
42023046	Цо гучаб гьаракь гьабун ахІана ГІисаца : — Я , дир Эмен ! Дуда кодобе кьолеб буго дица дирго рухІ ! Гьедин абун хадуб гьесул рухІ босун ана .
42023047	Гьеб бихьарав Мукъадасаб Рукъ цІунулел рагъухъабазул нусилбетІерас , Аллагьасе рецц гьабун , абуна : — ХІакъикъаталдаги вацІцІадав чи вукІун вуго гьав .
42023048	Гьеб киналъухъго балагьизе бачІун букІараб тІолабго халкъги , гьениб ккараб жо бихьидал , бухулаго керенгун , тІадбуссун ана .
42023049	ГІиса лъалев вукІарал киналго гІадамалги Галилеялдаса рахъарал гьесда цадахъ рукІарал руччабиги нахъегІан чІун ралагьун рукІана .
42023050	Гьале Ягьудиялъул Ариматея шагьаралдаса Аллагьасул ПарччахІлъиялде хьул лъурав Юсуп абулев цо лъикІав ва ритІухъав чи ( тІадегІанаб судалда гьоркьове унев вукІаниги , гьев разилъун вукІинчІо гьелъ гьабураб хІукмуялдаги гьеб тІубазабиялдаги ) , —
42023051	
42023052	Пилатихъе ана ГІисал жаназа кьеян гьаризе .
42023053	Хъанчидаса бахъун , хІебтил мусрудулъги жемун , кьурулъ бикІун хІадурун букІараб жеги щивниги чи лъечІеб хабалазул нохъода букъула гьесул жаназа .
42023054	Гьеб букІана рузман къо , тІаде щолеб букІана шамат сордо .
42023055	Галилеялдаса рахъарал ГІисада цадахъ рукІарал руччабиги ана Юсупида хадур ва гьездаги бихьана гьеб хобги хабалъ гьев лъураб куцги .
42023056	Цинги тІадруссун рокъоре щведал , ГІисал мусруялда бахине махІгьуинаб нах хІадурана гьез . Къануналда рекъон , шамат къоялъ парахат чІана .
42024001	Анкьил тІоцебесеб къоялъ , цІакъ цудунго рахъун ва цебеккунго хІадурун букІараб махІгьуинаб нахги босун , гьел руччаби ГІисал хабаде ана .
42024002	Нохъодул хобалъул кІалтІа букІараб гамачІ нахъе гиризабун батана гьезда .
42024003	Жанире лъугьиндал , ТІадегІанав ГІисал жаназаги батичІо .
42024004	Гьелда хІикмалъун , хаган гьел рукІаго , гьале гьезда цеве чІана цІакъго кенчІолел гІабаби ретІарав кІиго чи .
42024005	ХІинкъуца холаго , руччаби бутІрул гІодоре къулун чІедал , доз гьазда абуна : — Хваразда гьоркьов щай нужеца чІагояв чи валагьулев ?
42024006	Гьев гьанив гьечІо . Гьев хваралъуса вахъана . РакІалда бугищ Галилеялда вугеб мехалъго ГІисаца нужеда абулеб букІараб :
42024007	ГІадамил Лъимералъе къадар бугин гьев мунапикъзабазул кверде кьезе , хъанчида ван хвезавизе ва хун лъабабилеб къоялъ чІаголъизеги .
42024008	ГІисаца абун рукІарал гьел рагІаби ракІалде щвана руччабазда .
42024009	Хабалалъа тІадруссун щведал , гьез гьеб хабар бицана ГІисал анцІила цо чапарасдаги ва киналго цогидал муридаздаги .
42024010	Гьел руччаби рукІана : Магдалаялдаса Марямги , Иоаннаги , Якъубил эбел Марямги ва цогидалги — гьезин бицараб гьеб чапарзабазда .
42024011	Чапарзабазда ккана гьез гІантал жал рицунел ругилан , ва руччабазда гьал божичІо .
42024012	Амма Пётр гьебсагІатго векерун ана хабалалъе . Жаниве къулун валагьидал , хІебтил мусру гурони , щибниги батичІо гьесда гьениб ва хІикмалъун тІадвуссун вачІана .
42024013	Гьебго къоялъ ГІисал кІиго мурид унев вукІана Иерусалималдаса анцІила цо километралъ рикІкІад бугеб Эммаус абулеб росулъе .
42024014	Кинабго лъугьа-бахъаралъул бицунеб букІана гьез .
42024015	Гаргадулел , дагІбадулел гьел рукІаго , вачІун ГІиса гьезда цадахъ вилълъине лъугьана .
42024016	Амма гьезда цебе пардав лъугьун букІана , гьединлъидал ГІиса гьезда лъачІо .
42024017	Гьес гьикъана гьезда : — Сундул бицунаго нуж рачІунел ругел ? Пашманго рачІунел рукІарал гьел кІиялго лъалхъана .
42024018	Гьезда гьоркьоса Клеопа абун цІар бугес абуна : — Гьал къоязда Иерусалималде рачІаразда гьоркьов цохІо мун ватила гьениб ккараб ишалъул хІакъалъулъ рагІичІев чи .
42024019	— Сундул хІакъалъулъ ? — ан гьикъана гьес . — Назареталдаса ГІисал хІакъалъулъ , — ан абуна гьез . — Гьев вукІана Аллагьасдаги тІолабго халкъалдаги жиндир ишазулги рагІулги хІалкІолъи бихьарав авараг .
42024020	Цинги нилъер чІахІиял кашишзабазги чІухІби-хІакимзабазги гьесие чІвазе къотІизе хІукму гьабизабуна , ва гьев хъанчида вазе витІана .
42024021	Вай , нижерни хьул букІана гьев Исраилил халкъ тархъан гьабизе вачІарав чи ватилилан . Амма гьелдалъун лъугІичІо иш : гьале лъабабилеб къо буго гьеб лъугьа-бахъин ккаралдаса .
42024022	Нижер цо-цо руччабаз бицараб хабаралъ хагазарун руго ниж . Жакъа радал цудунго рахъун ГІисал хабаде ун рукІана гьел .
42024023	Амма гьезда хабалъ ГІисал жаназа батун гьечІо . Зодисан рещтІун гьенир ратарал малаикзабаз гьев чІаго вугин абунин жидедаян бицине рачІана гьел руччаби .
42024024	Цо-цо нижералги ун рукІана хабатІе , ва руччабазда батухъе батун буго гьездаги хоб . Амма гьев живго вихьун гьечІо .
42024025	Гьес гьезда абуна : — Аварагзабаз цебеккунго киналъулго хІакъалъулъ бицун бугониги , гьелда божизе гІураб гІакълуги гьечІел ракІалги хІинцал гІадамал руго нуж !
42024026	Гьединаб гІазаб-гІакъуба гурищ МасихІица хІехьезе кколеб букІараб , гьедин гурищ МасихІ машгьурлъизе кколев вукІарав ?
42024027	Мусадасан байбихьун цогидал аварагзабиги ракІалде щвезарун , МасихІил хІакъалъулъ Илагьияб ТІехьалда хъван бугебщинаб жо бичІчІизабуна гьес гьазда .
42024028	Гьанже гьел доб росулъе гІагарлъулел рукІана . Жив дагьавги цевехун ине кколеб ххвел гьабуна гьес .
42024029	Бакъги щинкІулеб бугин , сордоги тІаде щолеб бугин , жидеда цадахъ чІайилан тІаделъана гьел гьесде . Разилъун гьезда цадахъ рокъове жаниве лъугьана ГІиса .
42024030	Гьенир кваназе байбихьидал , гьес , тІаде дугІаги гьабун , бекун чед кьуна гьезухъе .
42024031	Гьебмехалъ борхун ана гьезда цебе букІараб пардав , ва гьезда ГІиса лъана . ГьебсагІат ГІиса гьезда вихьуларевлъун лъугьана .
42024032	Гьез цинги цоцазда абуна : — Нухда нилъгун кІалъалев ва Илагьияб ТІехьалда бугеб хабар бичІчІизабулев гьев вукІараб мехалъго бухІулеб-бухІулеб букІинчІищ нилъер ракІ ? — абун .
42024033	Рахъун гьебсагІатго Иерусалималде тІадруссун ана гьел . Гьенир ратана анцІила цо чапарги гьезда цадахъ рукІаралги .
42024034	Гьез бицунеб бугоан хІакъикъаталдаги ТІадегІанав ГІиса чІаголъун вугин ва Симонида гьев вихьунги вугин .
42024035	Гьазги бицана нухда жидеда цадахъ вачІиналъулги , кванда нахъа бекун чед кьураб мехалъ , жидеда ГІиса лъараб куцалъулги хІакъалъулъ .
42024036	Гьелъул бицунел гьел рукІаго , тІаде вачІун , ракълида хутІагийилан саламги кьун , рукъ бакьулъ вахъун чІана ГІиса .
42024037	ХІинкъун , хІал хисун ругел гьезда ракІалде ккана хваразул рухІ бугин гьебилан .
42024038	ГІисаца гьезда абуна : — Щай нуж рихха-хочулел ? Щай нуж щакдарулел ?
42024039	Гьанире ралагье : гьале дир кверал , гьале дир хІатІал . Дун вуго нужеда цеве вахъун чІун . Квер хъван хал гьабе нужецаго . Хваразул рухІалъул рукьбиги рукьбузда гьанги букІунебищ ? Дир черхалда бихьулеб бугогури нужеда гьеб .
42024040	Гьединги абун , жиндирго квералги хІатІалги рихьизаруна ГІисаца гьезда .
42024041	Рохиялъ хаган , хІикмалъун , божизе захІмалъун гьел ругеб мехалъ , цо щибниги кваназе жо гьечІищ гьанибилан гьикъана ГІисаца .
42024042	Гьез ГІисахъе бегьана бежараб ччугІил кесек .
42024043	Босун , гьалги ралагьун , квана ГІисаца гьеб .
42024044	ГІисаца гьезда абуна : — Мусал къануналдаги цогидал аварагзабазул тІухьдуздагун Туркабазул Хирияб ТІехьалдаги дир хІакъалъулъ хъван бугебщинаб ритІухълъана . Гьедин ккезе бугилан бицун букІана нужеда цадахъ вугеб мехалъ дица .
42024045	Илагьияб ТІехьалда хъван бугебаб бичІчІуледухъ , гьезул ракІал кантІизаруна ГІисаца цинги .
42024046	Гьес абуна : — ХІасил , Илагьияб ТІехьалда хъван буго — МасихІица гІазаб-гІакъуба хІехьезе ккезе бугилан , хун лъабабилеб къоялъ гьев чІаголъизе вугилан ва Иерусалималдасан байбихьун киналго халкъазда , мунагьал чурулев Аллагьасде руссайилан , гьесул вакилзабилъун лъугьун , лъазабизеги бугилан .
42024047	
42024048	Гьелъие нугІзал руго нуж .
42024049	Дир Инсуца нужее рагІи кьун букІарабги битІизе буго дица нужехъе . ТІасан бачІараб хІалкІолъиялъ къвалбазегІан шагьаралда чІа нуж .
42024050	Иерусалималдаса Бетаниялде рачана ГІисаца гьел . Квералги зодирехун ритІун , баркат лъегиян дугІа гьабуна гьезие ГІисаца .
42024051	ДугІа гьабулаго дагьа-дагьавккун гьездаса рикІкІалъизе лъугьана ва зобалазде восун ана .
42024052	Гьесие суждаги гьабун , рохуца холаго Иерусалималде тІадруссана гьел .
42024053	Цинги , кидаго Мукъадасаб Рокъор чІун , Аллагьасе рецц гьабулеб букІана гьез .
43001001	Бищунго цебе букІана РагІи . РагІи Аллагьасда аскІоб букІана . РагІи букІана Аллагьлъунги .
43001002	Бищунго цебе гьеб Аллагьасда аскІоб букІана .
43001003	Гьеб РагІудалъун бижана кинабго . Бижарабщиналъул щибниги бижичІо гьеб гьечІого .
43001004	Гьелъулъ букІана чІаголъи . Гьеб чІаголъи букІана гІадамазе Нурлъун .
43001005	Гьеб Нур бецІлъуда кунчІун буго , бецІлъиялда гьеб Нур киданиги къезабизе кІвечІо .
43001006	Гьале Аллагьас витІун вачІана ЯхІя абулев чи .
43001007	Гьев вачІун вукІана халкъалда цебе гьеб Нуралъе нугІлъи гьабизе , гьесухъги гІенеккун , киналго гьелда божизелъун .
43001008	ЯхІя живго Нур вукІинчІо , гьев вачІун вукІана гьеб Нуралъе нугІлъи гьабизе .
43001009	Гьеб ккола дуниялалде бачІараб хІакъаб Нур . Гьелъ гвангъизавун вуго щивав чи .
43001010	Гьеб Нур бачІун букІана гьелдалъун жиб бижараб дуниялалде , амма гІаламалда гьеб лъачІо .
43001011	Жиндирго халкъалъухъе вачІун вукІана Нурлъун вугев чи , жиндирго халкъалъ гьев къабул гьавичІо .
43001012	Амма жив къабул гьавуразе ва жинда божаразе гьес рес кьуна Аллагьасул лъималлъун рукІине .
43001013	Лъилниги биялдасан , лъилниги черхалдасан яги бихьинчиясул гьаваялдасан лъугьарал лъималлъун рукІине гуро рес кьураб , Аллагьасул лъималлъун рукІинейин .
43001014	РагІи инсанлъун лъугьана , баркаталъул ва хІакъабщиналъул цІурав инсанлъун лъугьун , нижеда цадахъ чІана . Нижеда бихьана гьесул кІодолъи — Инсул цохІо вугев Васасул кІодолъи .
43001015	Гьесул хІакъалъулъин ЯхІяца бицунеб букІараб . ЯхІяца ахІулеб букІана : « Дида хадув вачІунев дидаса гІемерго тІадегІанав кколилан дица бицунеб букІарав чи вуго гьев . Дидасаги цеве вукІиндалин гьев тІадегІанав вугев ! »
43001016	Гьесул баркаталъул гьарзалъиялъин баркаталда хадубги баркат щвараб нижее .
43001017	Къанун Мусахъ битІун бачІана Аллагьас , баркатги хІакъабщинабги МасихІ ГІисадасан загьирлъана .
43001018	Аллагь киданиги лъиданиги вихьичІо , амма кидаго Инсудаса ватІалъуларев цохІо вугев Васасдалъун вихьизавуна гьес живго .
43001019	Иерусалималдаса ягьудияз кашишзабиги левиталги мун щивилан гьикъизе ритІун рачІараб мехалъ , жиндирго хІакъалъулъ нугІлъи гьабун ,
43001020	гьес инкар гьабичІо , гьев мукІурлъана — жив МасихІ гурилан мукІурлъана ЯхІя .
43001021	Гьедин батани , Иляс аварагищха мунилан гьикъана гьез . Гурилан жаваб кьуна ЯхІяца . Мун аварагищилан гьикъараб мехалъги гурилан абуна гьес .
43001022	Ахиралда гьез гьикъана : — Щивха мун ? Ниж дуда аскІоре ритІарал гІадамазда щибилан нижеца бицинеб ? Дуцаго щивлъун мун рикІкІунев ?
43001023	ЯхІяца жаваб кьуна : — Дун вуго , Ишая аварагас абухъе : « БетІергьанасе нух къачІайилан авлахъалда ахІдолев вугев чи ! »
43001024	Гьел рукІана фарисеяз ритІарал гІадамал .
43001025	Гьез гьикъана : — Мун МасихІги гурев ватани , Илясги гурев ватани , аварагги гурев ватани , гьал гІадамал лъадалъ ччун щайха дуца гьазул мунагьал чурулел ругел ?
43001026	ЯхІяца жаваб кьуна : — Дица нуж , мунагьал чуризе лъадалъ ччун рахъун , рацІцІад гьарулел руго , амма халкъалда гьоркьов вуго цо Чи . Нужеда лъаларо гьев .
43001027	Дида хадув вачІунев вуго гьев . Гьесул хьитил рухьен бичизецин мустахІикъав гьечІо дун .
43001028	Гьеб гара-чІвари ккана Иордан гІурул доб рахъалда бугеб Бетаниялда . Гьенир лъадалъ ччун рахъулел рукІана ЯхІяца гІадамал .
43001029	Нахъисеб къоялъ ГІиса жиндаго аскІове вачІунев вихьидал , ЯхІяца абуна : — Гьале дов — гьаб гІаламалъул мунагь тІаде босун къурбанлъун лъугьине бугеб Аллагьасул КьегІер .
43001030	Дида хадув вачІунев дидаса гІемерго тІадегІанав кколилан дица бицунеб букІарав чи вуго гьав . Дидасаги цеве вукІиндалин гьав тІадегІанав вугев !
43001031	Дида лъалароан гьав , Исраилил халкъалъе гьав загьирлъизе гІоло , гьел лъадалъ ччун рахъун рацІцІад гьаризе вачІун вуго дун .
43001032	ЯхІяца нугІлъи гьабун абуна : — Дида бихьана зобалаздасан Илагьияб РухІ , миккидул сураталда боржун бачІун , гьесухъе рещтІунеб ва гьесулъ хутІулеб .
43001033	Дида гьебмехалдаги лъачІо гьев . Амма лъадалъ ччун рахъун гІадамал рацІцІад гьаризе дун витІарас дида абуна : « Илагьияб РухІ жиндихъе рещтІунев ва жиндихъ гьеб хутІулев чи вихьила дуда . Гьев ккола Илагьияб РухІалдалъун гІадамал чуризе вачІарав чи » .
43001034	Гьеб дида бихьана , гьединлъидал дица нугІлъи гьабулеб буго гьав Аллагьасул Вас вукІиналъе .
43001035	Нахъисеб къоялъ ЯхІя жиндирго кІиго муридасда цадахъ вугеб мехалъ ,
43001036	цевесан унев ГІисахъги валагьун , гьес абуна : — Гьале Аллагьасул КьегІер .
43001037	Гьеб рагІидал ЯхІял кІиявго мурид ГІисада хадур ана .
43001038	Нахъехун вуссун валагьарав ГІисада гьел жиндаго хадур рачІунел рихьана . — Нужее щиб къваригІун бугеб ? — ан гьикъана ГІисаца гьезда . ГІисада гьезги гьикъана : — Я , Рабби ! ( « МугІалим » абураб магІна буго гьеб рагІул . ) Дур чІей , яшав киб бугеб ? — абун .
43001039	Жинда хадур рачІани лъалин нужеда гьебилан жаваб кьуна ГІисаца . ( СагІат ункъо тІубараб заман букІана гьеб . ) Гьел ГІисада хадур гьесул бакІалде ана ва тІубараб къоялъго гьенир чІана .
43001040	ЯхІяца бицаралъухъ гІенеккун , ГІисада хадур аразул цоясда цІар Андрей букІана . Гьев вукІана Симон Пётрил вац .
43001041	ТІадвуссун щваравго , Симонги валагьун , Андрейица бицана нижеда МасихІ ватанилан . ( Грек мацІалда Христосилан абула гьесда . )
43001042	Гьес Симон ГІисахъе вачана . Гьесухъ валагьун ГІисаца абуна : — Мун вуго Иоаннил вас Симон . Дуда цІар букІине буго Кефа ( грек мацІалда Пётр ) .
43001043	Нахъисеб къоялъ Галилеялде ине хІукму гьабуна ГІисаца . Гьес Филипп валагьана ва жинда хадув вачІайилан абуна .
43001044	Пётрги Андрейги гІадин , Филиппги Бетсаида шагьаралдаса вукІана .
43001045	Натанаэл валагьун , Филиппица абуна Мусал къануналдаги цогидал аварагзабазул ТІухьдуздаги жиндир хІакъалъулъ хъван букІарав чи ватанин жидедаян . Гьев вугин Назареталдаса Юсупил вас ГІиса .
43001046	Назареталда сахав чи вахъуневищилан абуна Натанаэлица . Мунго а дов вихьизеян абуна гьесда Филиппица .
43001047	Натанаэл вачІунев вихьараб мехалъ ГІисаца абуна : — Гьав вуго дов унго-унгояв жугьутІав , жинца киданиги хІилла-рекІкІ гьабуларев .
43001048	— Дуда дун кисан лъалев ? — ан гьикъана Натанаэлица . — Филиппица мун витІилалдего инжиралъул гъотІокь гІодов чІун вихьана дида мун , — ян абуна ГІисаца .
43001049	Натанаэлица абуна : — Я , Рабби ! Мун вуго Аллагьасул Васги , Исраилил халкъалъул ПарччахІги !
43001050	ГІисаца абуна : — Инжиралъул гъотІокь вихьанилан дица абидалищ дуца диде иман лъураб ? Гьелдасаги хІикматал ишал гІемер рихьила дуда .
43001051	Цоги ГІисаца гьесда абуна : — ХІакълъун абулеб буго дица дуда : дуда зобал кІирикьулел рихьила ва гьенисан ГІадамил Лъимадухъе рачІунел-унел Бичасул малаикзабиги рихьила .
43002001	КІиго къоялдасан Галилеялъул Кана абулеб шагьаралда бертин букІана . ГІисал эбелги йикІана берталъ .
43002002	Берталъе ахІана ГІисаги гьесул муридалги .
43002003	Кинабго чагъир гьекъон бахъараб мехалъ , эбелалъ ГІисада абуна берталъ чагъир лъугІун бугилан .
43002004	ГІисаца гьелда абуна : — Я , дир эбел , дида щай дуца гьеб абулеб бугеб ? Дирго иш гьабизе жеги болжал щун гьечІогури .
43002005	Амма эбелалъ бертадул иш тІубазабулел рукІарал гІадамазда абуна гьас малъараб гьабейилан .
43002006	Гьениб букІана рацІцІалъизариялъул гІадат тІубазабизе жугьутІаз лъим жанибе тІолеб гамачІ бекІкІун гьабураб анлъго рагІ . Щуго-анлъго къали унаан щибаб рагІалъубе .
43002007	ГІисаца гьезда абуна гьел рагІал лъадал цІезареян . Симсимун лъадал цІезабуна гьез гьеб анлъабго рагІ .
43002008	Пурччби цІезарун тамадаясухъе гьебги босун айилан абуна ГІисаца гьел бертадул иш тІубазабулел гІадамазда . Босун щвезабуна гьез гьеб .
43002009	Тамадаяс гьелъул хІалбихьизе цин жинцаго гьекъана . Чагъир батана гьеб . Амма киса гьеб бачІарабали гьесда лъалароан . Гьеб лъалаан дол гІадамазда .
43002010	Гьебмехалъ , ахІун аскІовегун , тамадаяс бахІарасда абуна : — Кибгоги берталъ цин лъикІаб чагъир кьола гьекъезе , цинги гІадамал мехтидал , квешабги бахъула цебе . Дуцайин абуни гьанжелъагІан тун букІун буго бищунго лъикІаб чагъир .
43002011	Гьедин гьениб — Галилеялъул Кана шагьаралда — бихьизабуна ГІисаца тІоцебесеб мугІжизат . Загьирлъизабуна жиндирго къудрат . Муридалги божана ГІисада .
43002012	Цинги ГІисаги , гьесул эбелги , вацалги ва муридалги Капернаумалде ана . Чанго къо бана гьез гьениб .
43002013	ЖугьутІазул Пасха тІаде щолеб букІиндал , ГІиса Иерусалималде ана .
43002014	Мукъадасаб Рокъове лъугьиндал , ГІисада гьенир ратана къурбаналъе хъвезе гІи-боцІиги маккалги ричулел гІадамал , жидерго столазда нахъа гІодор чІун ругоан гІарац хисулел чагІиги .
43002015	ЦІалаца гІадин квар-гІарщалъ рухулаго гьел гІадамалги гІи-боцІиги къватІире гъуна ГІисаца , гІарац хисулел чагІазул столалги кІалагъоркье чІвазарун , гІарац гІодобе щущазабуна .
43002016	Маккал ричулел чагІазда гьес абуна : — Нахъе босе гьаб кинабго . Дир Инсул рукъ базаралде сверизабуге , — ян .
43002017	Гьебмехалъ ГІисал муридазда ракІалде щвана : « Дур рукъалъухъ бергьараб хІасраталъ вухІулев вуго дун » , — абун ТІухьдузда хъван бугеб калима .
43002018	Гьенир рукІарал ягьудияз ГІисада гьикъана : — Дуца кинаб гІаламаталдалъун нижеда бихьизабилеб гьеб киналъего дур ихтияр букІин ?
43002019	ГІисаца гьезие жаваб кьуна : — Нужеца гьаб Мукъадасаб Рукъ биххизабе , цинги лъабго къоялда жаниб дица гьеб цІидасан бала .
43002020	Гьесие жавабалъе ягьудияз абуна : — Гьаб Мукъадасаб Рукъ базе кІикъоялда анлъго сон къваригІана . Лъабго къоялда жаниб бан бажарилищ духъа гьеб ?
43002021	Гьеб Мукъадасаб Рукъалъул мисалалда ГІисаца бицунеб букІун буго жиндирго черхалъул хІакъалъулъ .
43002022	ГІиса хваралъуса вахъараб мехалъ ракІалде щвана муридазда гьесул гьел рагІаби . Гьебмехалъ божана гьел ТІухьдузда хъван букІаралдаги ГІисаца жидедаго бицун букІаралдаги .
43002023	Иерусалималда ГІиса Пасхаялъул байрамалда вугеб мехалъ , гьесдасан загьирлъарал гІаламатал рихьун , гІемерал гІадамал божана гьесда .
43002024	Амма ГІиса лъиданиги божизе кколароан . Гьел киналго щал кколелали лъалеб букІана гьесда .
43002025	Пуланав чи гьадинав-додинав вугилан лъицаниги бицинчІониги , жиндаго лъалаан лъида щиб ракІалда бугебали .
43003001	Ягьудиязул чІухІби-хІакимзабазда гьоркьов вукІана цо Никодем абулев фарисеяв .
43003002	Сардилъ ГІисахъе вачІун , гьес абуна : — Я , Рабби ! Нижеда лъала мун Аллагьас нижехъе витІарав МугІалим вукІин . Дуца нижеда рихьизарурал гІадинал мугІжизатал лъиданиги рихьизаризе кІоларо , Аллагьасул квербакъи гьечІони .
43003003	ГІисаца гьесда абуна : — ХІакълъун абулеб буго дица дуда : цІидасан гьавурасда гурони Аллагьасул ПарччахІлъи бихьизе гьечІо .
43003004	Никодемица гьесда гьикъана : — КІудияв гІурав чи цІидасан кин гьавулев ? ТІадвуссун эбелалъул ургьиве лъугьун , цІидасан чи гьавизе рес бугебищ ?
43003005	ГІисаца жаваб кьуна : — ХІакълъун абулеб буго дица дуда : лъададасан ва Илагьияб РухІалдасан лъугьарав чиясе гурони Аллагьасул ПарччахІлъиялде нух гьечІо .
43003006	Инсанасул черхалдасан черх лъугьуна , рухІалдасан рухІ лъугьуна .
43003007	Нуж цІидасан гьаризе кколилан дица абиялда хІикмалъуге .
43003008	Гьури жиндиего бокьараб рахъалде уна . Дуда гьелъул гьаракь-хъуй рагІула , амма кисан бачІунеб ва кибе гьеб унеб бугебали дуда лъаларо . Гьелда релълъуна РухІалдасан гьавуравщинав чиги .
43003009	— Гьеб кин лъугьунеб ? — ан гьикъана Никодемица .
43003010	ГІисаца жаваб кьуна : — Мун вуго Исраилил халкъалъул мугІалим . Дуда лъазе ккеларищ гьеб ?
43003011	ХІакълъун абулеб буго дица дуда : нижеца бицунеб буго нижедаго лъалебщинаб ва нижеда бихьарабщиналъе нугІлъи гьабулебги буго . Амма нижер нугІлъиялда нуж божулел гьечІо .
43003012	Дуниялалъул ишазул хІакъалъулъ бицаралда божулареб мехалъ , зобалазул ишазул бицунилан божилищ нуж ?
43003013	Зобалазде цониги инсан щвечІо , гьениса рещтІарав ГІадамил Лъимер тун батІияв чи .
43003014	ГІицІаб авлахъалда Мусаца пахьул борохь гІорол тІогьибе бахинабураб гІадин , ГІадамил Лъимерги борхатаб бакІалде вахинавизе вуго ,
43003015	гьесда божаравщинасе абадияб гІумру насиблъиялъе гІоло .
43003016	Гьаб дуниял Аллагьасе гьедигІанги цІакъ бокьулеб буго : гьес цохІо вугев Вас гьаниве витІана , гьесда божанщинав чи хунгутІизе , гьезие абадияб гІумру насиблъизе .
43003017	ГІаламалъе судги тамихІги гьабизе витІун гьечІо Аллагьас жиндирго Вас дуниялалде , гьесдалъун гІалам хвасар гьабизе витІун вуго .
43003018	Гьесда божарасе тамихІ букІине гьечІо , амма божичІезе тамихІ гьанибго гьабун буго , Аллагьасул цохІо вугев Васасда гьел божичІелъул .
43003019	Дуниялалде Нур бачІиналдалъун гьабуна гьеб суд . Амма гІадамазе Нур бокьичІо , бецІлъи бокьана , гьез гьарулел ишал квешал рукІиндал .
43003020	Квешлъи гьабулевщинав чиясе Нуралъул канлъи бокьуларо ва канлъуде унаро , гьеб квешлъи къватІибе загьирлъилилан хІинкъун .
43003021	ЛъикІлъи гьабулев чи канлъуде уна , жинца гьеб лъикІлъи Аллагьасе гІоло гьабураб букІин загьирлъизе .
43003022	Цинги ГІиса жиндирго муридалгун цадахъ Ягьудиялъул ракьалде ана , гьенив чІун гІадамал лъадалъ ччун рахъулел рукІана гьес .
43003023	Гьеб заманаялда ЯхІяги вукІана Салималда аскІоб бугеб Эноналда . Лъим гІемераб бакІ букІиндал , гьенир лъадалъ ччун рахъулаан ЯхІяца жиндихъего рачІарал гІадамал .
43003024	ЯхІя жеги гвандинив тІамилалде заман букІана гьеб .
43003025	ЯхІял муридазулги цо ягьудиясулги дагІба ккана рацІцІалъизариялъул гІадаталда тІасан .
43003026	ЯхІяхъе рачІун муридаз абуна : — Я , Рабби ! Иорданалъул добцояб рагІалда дуда аскІов вукІарав ва дуца жиндир хІакъалъулъ бицунеб букІарав чиясги лъадалъ ччун рахъулел руго гІадамал . Киналго гьесухъе рачІунел руго .
43003027	Гьезие жавабалъе ЯхІяца абуна : — Зобалаздасан кьун гьечІони , инсанасе щибниги щоларо .
43003028	Нужеда рагІанагури добмехалъго дица дун МасихІ гурин , гьесдаса цеве витІарав чи вугилан абулеб .
43003029	БахІарав вуго бахІаралъул бетІергьан , бахІарасул гьудулин абуни бахІарай ячине гьев вачІинегІан чІезе ккола , ва , гьев вачІунев рагІарабго , вохуца холев вукІине ккола . Гьедин гьанже дунги кутакалда вохун вуго гьев вачІиналдаса .
43003030	Гьев кІодолъизе ккола , дун гьитІинлъизе ккола .
43003031	Зобалаздасан вачІарав киназдасаго тІадегІанав вукІуна . Ракьалда вижарав ракьалдаго хутІула , дуниялалъул ишазул хІакъалъулъ букІуна гьесул бицунеб рагІиги . Зобалаздаса вачІарав киназдасаго тІадегІанав вукІуна .
43003032	Гьес бицунеб буго жиндаго бихьаралъулги рагІаралъулги . Амма гьес бицаралда щивниги божулев гьечІо .
43003033	Гьесда божарав чияс Аллагь хІакъав вукІин чІезабула .
43003034	Аллагьас витІарасул кІалдиб буго Аллагьасул калам , БетІергьанас Илагьияб РухІ гьарзаго лъугьинабун бугелъулха гьесулъе .
43003035	Инсуе вас вокьула ва тІолабго кверщел гьесухъе кьола .
43003036	Васасда божарав чиясе абадияб гІумру насиблъила . Васасухъ гІенеккичІесда абадияб гІумру бихьиларо , Аллагьасул ццин бахъин тІаса инаро гьесдаса .
43004001	Фарисеязда рагІана ЯхІяхъеялдаса цІикІкІун гІадамал лъадалъ ччун рахъизе ГІисахъе унел ругилан . ( ХІакъикъаталдайин абуни , жинцаго ГІисаца гьабулароан гьеб иш , муридаз гьабулаан . ) Гьеб лъайдал ГІиса Ягьудиялдаса тІадвуссун Галилеялде ана .
43004002	
43004003	
43004004	Самариялъул ракьалдасан ине кколаан гьел .
43004005	Якъуб аварагас жиндирго вас Юсупие кьураб хуралда аскІоб бугеб Сихар абулеб Самариялъул цо шагьаралде щвана .
43004006	Якъубилго букІараб цо гъуялъухъе щведал , сапаралда свакарав ГІиса гьенив гІодов чІана . Гьеб букІана къалъул гІуж .
43004007	Цо самарияй ячІана гъуялъуса лъел цІезе . — Гьекъезе лъим кье , — ян абуна гьелда ГІисаца .
43004008	( Гьесул муридал квен-тІехалда хадур шагьаралде ун рукІана . )
43004009	Самариялъ гьесда абуна : — Мун жугьутІавлъидал , дуца дида — Самариялъул гІаданалда — лъим гьаризе бегьилищ ? ( ЖугьутІазги самариязги хІатта цо гулгун-парччиялъусан лъимцин гьекъолароан . )
43004010	ГІисаца гьелда абуна : — Аллагьасдасан насиблъулеб сайигъатги лъалебани ва лъим кьейилан дуда гьарулев вугев чи щивалиги лъалебани , дуцаго гьарилаан гьесда лъим кьейилан , ва гьес дуе кьелаан чІаголъиялъул лъим .
43004011	Гьей гІаданалъ ГІисада абуна : — Я , бетІерчІахъад , духъ гел гьечІогури , гьаб гъуйги гъваридаб буго . Киса дуе чІаголъиялъул лъим щвезе бугеб ?
43004012	Нилъер кІудияв эмен Якъубидасаги кутакав чийищха мун ? Гьесдасан нижее ирсалъе хутІараб гьаб гъуялъуса лъим гьесги гьекъолаан , гьесул лъималазги гьекъолаан , гьесул боцІи-панзалъги гьекъолаан .
43004013	ГІисаца абуна : — Гьаб гъуялъуса лъим гьекъарав чи нахъеги къечола .
43004014	Амма дица кьураб лъим гьекъарав чи абадул абадиялъ къечезе гьечІо . Дица кьураб лъим гьесул рекІелъ иццлъун лъугьина . Гьеб иццул лъадал чвахиялъ абадияб гІумру насиблъизабула .
43004015	Гьей гІаданалъ ГІисада абуна : — Дие кье , бетІерчІахъад , гьеб лъим . ТІокІай дун киданиги къечеларо ва гьание лъел цІезе ячІине ккеларо .
43004016	Дурго росги вачун ячІайилан абуна ГІисаца гьелда .
43004017	Жиндир рос гьечІилан абуна гьелъ . ГІисаца гьелда абуна рос гьечІилан абураб рагІи дур битІараб бугилан .
43004018	Щуго рос вукІана дур . Амма гьанже вугев чи дур рос кколаро , гьеб цІакъ битІун абуна дуца .
43004019	Гьей гІаданалъ абуна : — Мун авараг вукІин бихьулеб буго , бетІерчІахъад , дида .
43004020	Нижер умумул гьаб магІарде рахунаан Аллагьасе тІагІат-гІибадаталъе . Нужер жугьутІаз абулеб буго тІагІат-гІибадаталъе Иерусалималде рачІине кколилан .
43004021	— Мун дида божа , — ян абуна ГІисаца гьелда . — Цо заман бачІина Инсуе суждаялда чІезе я гьаб магІарде рахине кколареб , я Иерусалималде ине кколареб .
43004022	Нужеда лъаларо лъие нужеца сужда гьабулеб бугебали . Нижер жугьутІазда лъала лъие сужда гьабулеб бугебали , гІаламалъе хвасарлъи жугьутІазда гьоркьосан бачІунелъул .
43004023	Цо заман бачІина хІакълъунго Аллагьасда божулел гІадамаз хІакъаб нухдасан ун , Илагьияб РухІалдалъун Инсуе сужда гьабулеб . БачІунго буго гьединаб заман . Гьединал божулел чагІи ралагьулел руго нилъер Инсуца .
43004024	Аллагь — гьев ккола РухІ . Гьединлъидал хІакъаб нухдасан ун , РухІалдалъун гьабизе ккола гьесие сужда .
43004025	Гьей гІаданалъ абуна : — Дида лъала Христосилан абулев МасихІ вачІине вукІин . Гьев вачІараб мехалъ , гьес бицина нижеда кинабго .
43004026	ГІисаца гьелда абуна : — Гьанив дуда кІалъалев вугев дун ккола гьев .
43004027	Гьебмехалъ тІаде щварал ГІисал муридал гІажаиблъана самариялда гаргадилев гьев ватидал . Амма гьесда лъицаниги гьикъичІо щиб дуе къваригІун букІарабилан , щиб бицун мун гьелда гаргадулев вугевилан .
43004028	ГІеретІги гьениб тун , шагьаралдеги ун , дой гІаданалъ гІадамазда абуна :
43004029	— Рилълъа , нужедаго цо чи вихьизе . Гьес бицана дир гІумруялда жаниб ккарабщинаб жо . МасихІцин гуродай дов ?
43004030	Гьев вихьизе ине къватІире рахъана шагьаралъул гІадамал .
43004031	Гьел тІаде щвелалде , муридаз ГІисада абуна : — Кванай , МугІалим , — ан .
43004032	Гьес гьезда абуна : — Нужеда лъалареб квен буго дихъ , — ан .
43004033	Цо лъицаниги квенциндай гьасие бачІарабилан гаргадизе лъугьана гьел .
43004034	ГІисаца гьезда абуна : — Дир квен ккола дун витІарав Аллагьасул амру тІубазаби ва гьесул иш рагІалде бахъинаби .
43004035	Нужеца абила хур лъилъизе жеги ункъониги моцІ хутІун бугилан . Гьале дица нужеда абулеб буго : лъикІго бер щвезабе хурзабахъе , хІалухъен тІогьиллъун буго ва гьеб лъилъизе заман щун буго !
43004036	Лъилъарухъанасе лъикІаб мухьги щвела ва абадияб гІумруялъе бачІинги бакІарила . Бекьаравги лъилъаравги — кІиявго — вохила гьелдаса .
43004037	ЦІакъ битІараб кици буго , цояс бекьулин , цогидас лъилъулин абураб .
43004038	Дица нуж ритІула нужецаго бекьичІеб хур лъилъизе . Цогидаз захІмат баччун гІезабураб хІалухъеналдаса пайда босула нужеца !
43004039	Жиндир гІумруялда жаниб ккарабщинаб жо лъанин гьесдайилан дой гІаданалъ бициндал , гьеб шагьаралдаса гІезегІанго самариял божана ГІисада .
43004040	Гьесда тІаде щведал , самарияз ГІисада гьарана жидер шагьаралда чІайилан . КІиго къо бана гьес гьениб .
43004041	ГІисал рагІабазухъ гІенеккидал , дагьалги цІикІкІана гьесда божулел гІадамал .
43004042	Гьез дой гІаданалда абуна дуца бицаралдалъун гурин ниж гьанже божарал , нижедаго рагІаралдалъун божанилан ва хІакълъунго гІалам хвасар гьабизе вачІарав чи гьев вукІиналда ракІги чІанилан .
43004043	КІиго къоялдасан ГІиса гьениса Галилеялде ана .
43004044	ГІисаца абун букІана жиндирго инсул ракьалда аварагасул къадру-къимат гьабуларилан .
43004045	Амма Галилеялде щведал , роха-хинлъун къабул гьавуна ГІиса гІадамаз . Гьелги рукІиндал дора Иерусалималда доб байрамалда , гьездаги рихьидал дора гьесдасан загьирлъарал мугІжизатал .
43004046	Нахъеги ГІиса ана гьес лъим чагъиралде сверизабураб Галилеялъул доб Кана шагьаралде . Гьенив вукІана парччахІасул хІакимлъун вугев цо чи . Гьесул вас вукІана Капернаум шагьаралда захІматго унтун .
43004047	ГІиса Ягьудиялдаса Галилеялде тІадвуссун вугилан рагІидал , гьесда аскІове вачІана дов чи , хвалде ккун унтун вугев жиндир вас сахлъизавизе жинда цадахъ Капернаумалде вилълъайилан гьаризе .
43004048	ГІисаца гьесда абуна : — МугІжизаталги гІаламаталги рихьизаричІони , божуларел гІадамал руго нуж !
43004049	ПарччахІасул хІакимас гьесда абуна : — Я , бетІерчІахъад , дир вас хвелалде вилълъа .
43004050	ГІисаца гьесда абуна : — Дурго рокъове а гьанже . Дур вас хвезе гьечІо , — ян . ГІисал гьеб рагІудаги божун , нахъе ана гьев чи .
43004051	Нухдаго данде ккана вас сахлъанилан бицине рачІунел рагьтІателал .
43004052	Кида гьев сахлъаравилан гьас гьикъидал , рагьтІателаз абуна къалъудаса сагІат араб мехалъ васасул цІа-кан бичанилан .
43004053	ХІисаб гьабураб мехалъ , битІун гьеб заманаялда абун батана ГІисаца гьесда дур вас хвезе гьечІилан . Гьелдаса нахъе гьесги гьесул рукъалъул агьлуялъги иман лъуна .
43004054	ГІиса Ягьудиялдаса Галилеялде тІадвуссаралдаса хадуб загьирлъараб кІиабилеб мугІжизат букІана гьеб .
43005001	Гьелдаса хадуб жугьутІазул цо байрамалде Иерусалималде вачІана ГІиса .
43005002	Иерусалималъул « ГІиял кавудахъ » буго жугьутІазул мацІалда Бетцата абулеб цо хІавуз . ЧІахІиял хІубалги чІван гьабураб щуго рагъиги буго гьеб хІавузалда сверун .
43005003	Гьел рагъабазда регун рукІунаан унтаралги , бецалги , рекъалги , палижалъ ккуралги гІемерал гІадамал .
43005004	Гьенив вукІана лъебералда микьго соналъ унтарав цо чи .
43005005	
43005006	ГІисадаги вихьана гьев . Халат заманаялъ унтарав чи гьев вукІин лъайдал , ГІисаца гьесда гьикъана сахлъизе бокьилищилан .
43005007	Унтарас жаваб кьуна : — Я , бетІерчІахъад ! Лъим гьелчараб мехалъ , дун хІавузалъуве вегьизе чи гьечІо дида цадахъ . Дунго гьениве лъугьинилан кида тІаде ворханиги , цогидав ккун ватула дидаса цеве .
43005008	ГІисаца гьесда абуна : — ТІаде вахъа ! Дурго турутги босун , рокъове а , — ян .
43005009	ГьебсагІатго сахлъана гьев чи . Жиндирго турутги босун унев вукІана . Гьеб букІана шамат къо .
43005010	Гьединлъидал ягьудияз гьесда абуна жакъа шамат къоялъ дуца турут кодоб ккун баччизе бегьуларилан .
43005011	Жив сахлъизавурав чияс турутги босун айилан абунин жиндайилан жаваб кьуна гьес .
43005012	— Турутги босун айилан лъица дуда абураб ? — ан гьикъидал ,
43005013	жаваб кьун бажаричІо гьесухъа . Гьесда лъалеб букІинчІо дов щивали . Гьенир рукІарал гІадамазул руккалилъе лъугьун ун вукІана ГІиса гьебмехалъ .
43005014	Цинги ГІисада гьев чи Мукъадасаб Рокъов ватана . — Гьелеха , сахлъун вуго мун гьанже , — ян абуна гьесда ГІисаца . — Мунагьалдаса цІунун чІа гьанжеялдаса нахъе , дагьабги квешаб ккезе гурин дуе .
43005015	Инеги ун ягьудиязда бицана гьес ГІисаца сахлъизавунин живилан .
43005016	Гьелдаса хадуб , шамат къоялъ гьединаб иш гьабунилан , ГІисае рахІат толеб букІинчІо ягьудияз .
43005017	ГІисаца гьезда абуна : — Дир Инсулги гьечІо чІараб сагІат , дунги гьесда релълъун вуго .
43005018	Шамат къоялъул къанун хвезабураб гІечІого , гьес Аллагь жиндирго эменлъун рикІкІунев вугилан , Аллагьасда живго ващалъизавулевги вугилан , гьез гьанже дагьабги цІикІкІун хІаракат бахъулеб букІана ГІиса чІвазе .
43005019	Гьелда дандеги ГІисаца абуна : — ХІакълъун абулеб буго дица нужеда : живго лъикІав лъугьун Васасда щибниги гьабизе кІоларо , Инсуца гьеб иш гьабулеб гьесда бихьулеб гьечІони . Инсуца гьабураб гьабула Васасги .
43005020	Инсуе вас вокьула , ва Инсуца гьесдаги рихьун гьарула жиндирго киналго ишал . Дагьалги кІудиял ишал рихьизарила Инсуца гьесда , гьебмехалъги гІажаиблъила нуж .
43005021	Инсуца гІадамал хваралъуса рахъинарун , чІаголъизарулел гІадин , Васасги чІаголъизарула жиндиего чІаголъизаризе бокьарал чагІи .
43005022	Инсуца лъиениги суд гьабулеб гьечІо , суд гьабизе ихтияр гьес Васасухъе кьун буго .
43005023	Инсуе бокьун бугелъул Жиндирго гІадаб къадру-къимат гІадамаз васасулги гьабизе . Васасул къадру-къимат гьабуларев чияс гІаламалъухъе гьев витІарав Инсулги къадру-къимат гьабизе гьечІо .
43005024	ХІакълъун абулеб буго дица нужеда : дир рагІухъ гІенеккарав ва дун витІарав Аллагьасда божарав чиясе абадияб гІумру насиблъула , суд гьабичІого , тамихІ гьечІого ворчІана гьев хваразулъа чІагоязулъе — абадияб гІумруялъулъе .
43005025	ХІакълъун абулеб буго дица нужеда : Аллагьасул Васасул гьаракь хвараздаги рагІулеб ва гьеб рагІараб мехалъ гьел тІаде рахъунеб заман бачІина , бачІунго буго гьединаб заман .
43005026	Инсухъ буго инсанасда рухІ лъезабиялъул кверщел . Гьес Васасухъеги кьун буго инсанасда рухІ лъезабизе кверщел .
43005027	Суд гьабизеги ихтияр кьун буго Васасе — гьев ГІадамил Лъимер вугелъул .
43005028	Нуж хІикмалъуге гьелда , киналго хабалъ ругезда Аллагьасул Васасул гьаракь рагІулеб заман бачІине буго :
43005029	лъикІлъиялда хьвадаразе , хваралъуса рахъиндал , гІумру насиблъила , квешлъиялда хьвадаразе , хваралъуса рахъиндал , тамихІ насиблъила .
43005030	Дунго лъикІав лъугьун дида щибниги гьабизе кІоларо . Аллагьасухъ гІенеккун гьабулеб буго дица суд . Дир судги ритІухъаб буго , — диего бокьухъе гурелъул дица суд гьабулеб бугеб , дун витІарав Аллагьасе бокьухъелъидал .
43005031	Дицаго диего гьабулеб нугІлъи — гьеб кьучІаб букІинаро .
43005032	Амма вуго дир хІакъалъулъ бицунев цоги НугІ . Дида лъала дир хІакъалъулъ Гьесул нугІлъи кьучІаб бугеблъи .
43005033	Дир хІакъалъулъ цІехезе нужеца ЯхІяхъе гІадамал ритІун рукІанагури . РитІухъаб нугІлъи гьабуна гьесги .
43005034	ГІадамазул нугІлъи къваригІарав чи гуро дун . Нуж хвасарлъизе гІоло бицунеб буго дица гьелъул .
43005035	ЯхІя вукІана гІадамазе бакараб ва канлъи кьолеб чирахъ гІадинав чи . Цо дагьабго заманаялъ гьелъул канлъиялдаса рохизе бокьун букІана нужее .
43005036	ЯхІяца гьабураб нугІлъиялдасаги кІудияб нугІлъи буго дихъ , нуж божизаризе кІолеб . Дица тІуразареян Инсуца дида тІадкъарал ва гьанже дица тІуразарулел ругел ишаз жидецаго нугІлъи гьабула дир хІакъалъулъ . Дун Инсуца витІун вукІиналъе нугІлъи гьабула гьез .
43005037	Дун витІарав дир Инсуцаги нугІлъи гьабулеб буго дие пайдаялъе . Нужеда лъиданиги я рагІичІо , я вихьичІо гьев киданиги .
43005038	Гьесул рагІиги нужер рекІелъ хутІуларо , гьес витІарасда божулел гьечІелъул .
43005039	Нужеца ТІухьдул цІалула , гьелдалъун нужее абадияб гІумру насиблъилилан ракІчІун бугелъул . Гьеле гьел ТІухьдузги нугІлъи гьабула дир хІакъалъулъ .
43005040	Абадияб гІумру насиблъизе букІине дихъе рачІине кинго бокьулеб гьечІо нужее .
43005041	ГІадамазул рецц-бакъ къваригІарав чиги гуро дун .
43005042	Амма дида нуж лъала ва нужер рекІелъ Аллагьасде рокьи гьечІеблъиги лъала .
43005043	Дир Инсуца витІун вачІарав дун нужеца къабул гьавулев гьечІо . Живго вахъун цо пуланав чи вачІани , нужеца гьев къабул гьавила .
43005044	Цоцазул рецц бокьулел нуж гІадинал гІадамаз иман лъелищ , цохІо Аллагьасдасан щолеб баркат тІалаб гьабулеб гьечІелъул нужеца .
43005045	Амма нужеда ракІалде ккоге Инсуда цере дица нужеда гІайиб чІвалилан . Сундулго рахъалъ нужеца хьул гьабулев Мусацагицин гІайиб чІвала нужеда .
43005046	ХІакълъун нуж Мусада божулел рукІаралани , дидаги божилаан нуж . Гьесги хъван тун букІиндалха нужее дир хІакъалъулъ .
43005047	Гьес хъваралда божуларел нуж , дица бицаралда божилищ ?
43006001	Цо заманаялдасан ГІиса Галилеялъул ( Тибериадаялъул ) ралъдал добцояб рахъалде ана .
43006002	ГІемераб халкъ бачІана гьесда хадуб гьенибеги , унтарал сахлъизарун гьесдасан загьирлъарал мугІжизатал рихьулел рукІиндал .
43006003	ГІиса цо магІарде вахана ва жиндирго муридазда цадахъ гьенив чІана .
43006004	ЖугьутІазул Пасхаялъул байрам тІаде щолеб букІана .
43006005	Сверухъ валагьидал , гІемераб халкъ жинда аскІобе бачІунеб бихьун , ГІисаца Филиппида гьикъана гьавгощинав чи кваназавизе чед кисадай нилъеца босилебан .
43006006	( Филиппил хІалбихьизе гьикъана ГІисаца гьедин . Гьесда лъалеб букІана щиб гьабилебали . )
43006007	Филиппица абуна кІинусго динаралде босараб чедгицин гІеларин гьал гІадамал кваназаризе , кигІан гьитІинаб мочІу кьуниги .
43006008	Симон Пётрил вац Андрейица абуна ГІисада
43006009	гьаниб цо васасухъ бугин пурчІинадул ханждал щуго чедги кІиго гьитІинабго ччугІаги , амма гьаб халкъалъе гьеб кисайин гІелебилан .
43006010	ГІисаца абуна гьел киналго гІодор чІезарейилан . ЦІакъ хер керчаб бакІ букІана гьеб . Гьенир харда тІад гІодор чІана щуазаргогІанасев бихьинчи .
43006011	ГІисаца чед цебе босана , тІаде дугІаги гьабун , бек-бекун бикьана кваназе гІодор чІарал гІадамазе . БокьарабгІан чедги ччугІаги щвечІев чи хутІичІо гьенив цониги .
43006012	Киналго гІорцІараб мехалъ , ГІисаца муридазда абуна , гІадада хвезе течІого , кванан хутІарал чадил кескал ракІарейилан .
43006013	ПурчІинадул ханждал щуго чадил нахъе хутІун ратана анцІила кІиго гьегь цІурал кескал .
43006014	ГІисадасан загьирлъараб гьеб мугІжизат бихьидал , гІадамаз абуна : — ХІакълъунго гьав чи вуго дуниялалде вачІине кколев вукІарав авараг .
43006015	Ккун вачун , гьез жидерго парччахІлъун гьавизехъин вукІин лъайдал , ГІиса нахъеги магІарде ана , щивниги цадахъги вачинчІого .
43006016	Бакъанимехалъ муридал ралъдал рагІалде ана .
43006017	Росодаги рекІун , гьел ралъдал добцояб рахъалда бугеб Капернаумалдехун ралагьун ана , дуниял рукІкІунеб мехалъги ГІиса вачІинчІелъул .
43006018	Ралъдада кутакаб гьури пуйзе байбихьана .
43006019	Гьедин рагІалдаса щуго-анлъго километралъ жанирегІан щвараб мехалъ , лъеда тІасан вилълъун вачІун росода аскІове щолев вихьана гьезда ГІиса . ГІасиго хІинкъана гьел .
43006020	— ХІинкъуге , дун вуго , — ян абуна ГІисаца гьезда .
43006021	Гьевги росониве лъугьинавизе бокьун букІана гьезие , амма гьебсагІатго раса ралъдал рагІалде щун батана .
43006022	Ралъдал добаб рагІалда хутІун рукІарал гІадамаз нахъисеб къоялъ бицана , нолъ гьаниб цо гурони расаги букІинчІин , жиндирго муридазда цадахъ ГІиса росода рекІуневги вихьичІин , гьесул муридал жалго анин .
43006023	Тибериадаялдаса , русбузда рекІун , гІемерал гІадамал рачІана , тІаде дугІаги гьабун , ГІисаца чед гІемерлъизабураб бакІалде .
43006024	Амма гьенир я ГІиса , яги гьесул муридал ратичІеб мехалъ , русбуздаги рекІун , Капернаумалде ана гьел , ГІиса валагьизе .
43006025	Ралъдал добцояб рагІалда гьев ватараб мехалъ : — Я , Рабби , мун кин гьаниве вачІарав ? — ан гьикъана гьез .
43006026	ГІисаца гьезда абуна : — ХІакълъун абулеб буго дица нужеда : дир мугІжизатал ричІчІидал гуро нуж гьанире рачІун ругел , доб чед кванан , гІорцІидал рачІун руго .
43006027	ТІагІунеб-холеб квен тІалаб гьабичІого , нужеца тІалаб гьабе абадияб гІумруялде нуж рачине бокьун ГІадамил Лъимаца нужее кьолеб бугеб тІагІунареб-холареб квен . Жиндирго Инсул — Аллагьасул баркаталъул мугьру буго ГІадамил Лъимада .
43006028	Аллагь разилъизе жидеца щиб гьабизе кколебилан гьикъана гьез ГІисада .
43006029	ГІисаца жаваб кьуна : — Аллагь разилъизе нуж божизе ккола гьес нужехъе витІарав чиясда .
43006030	— Ниж дуда божулеб кинаб гІаламат дуца нижеда бихьизабилеб ? Щиб дуда гьабизе кІолеб ? — ан гьикъана гьез ГІисада .
43006031	— ГІицІаб авлахъалде ккедал , нилъер умумуз кваналаан зобалаздасан рещтІараб нигІмат . « Зобалаздасан рещтІинабун чед кьуна гьес гьезие » , — абун хъван буго гьелъул хІакъалъулъ .
43006032	ГІисаца абуна : — ХІакълъун абулеб буго дица нужеда : Мусаца гуро нужее зобалаздасан чед кьураб , амма дир Инсуца нужее кьолеб буго унго-унгояб зобалазулаб чед .
43006033	Аллагьасдасан бачІараб чед ккола зобалаздасан рещтІараб ва гІаламалъе чІаголъи кьолеб чед .
43006034	Гьез абуна : — Я , БетІерчІахъад , кидаго кье гьединаб чед .
43006035	ГІисаца абуна : — Дун вуго гьеб чІаголъи кьолеб чед . Дихъе вачІарав киданиги вакъизе гьечІо , дида божарав киданиги къечезе гьечІо .
43006036	Амма дица нужеда абичІищ , гІаламат бихьаниги , нуж дида божун гьечІилан .
43006037	Инсуца дихъе кьуравщинав чи дихъе вачІина , дихъе вачІарав цониги чи дица нахъе гъеларо .
43006038	Диего бокьараб гьабизе гурелъул дун зобалаздасан вачІун вугев , дун витІарав Аллагьасул амру тІубазабизелъидал .
43006039	Гьесул амру буго духъе кьуразул цонигияв вилизе-тІагІине виччагейилан . Къиямасеб къоялъ дица гьев чІаголъизавизе ккола .
43006040	Дир Инсуе бокьун буго Вас вихьаравщинав ва гьесда божаравщинав чиясе абадияб гІумру насиблъизе . Къиямасеб къоялъ дица гьев чІаголъизавизе вуго .
43006041	Ягьудиял ГІисаде ццин бахъун гаргадизе лъугьана жив зобалаздасан бачІараб чед кколин абунин гьесилан .
43006042	Гьез цоцазда абулеб букІана : — Юсупил вас ГІиса гурищ гьав чи ? Нилъеда лъикІго лъалагури гьасул эменги эбелги . Гьале жив зобалаздасан вачІанилан вуго .
43006043	— Щай нуж ццин бахъун гаргадулел ? — ан абуна ГІисаца гьезда .
43006044	— Цониги чи дида аскІове вачІине рес гьечІо , дун витІарав дир Инсуца гьев дихъе щвезавичІони . Дица гьев къиямасеб къоялъ чІаголъизавизе ккола .
43006045	Аварагзабазул ТІухьдузда буго : « Гьезда киназдаго Аллагьас малъила » , — ян . Дир Инсуца малъараб босаравщинав чи дида аскІове вачІуна .
43006046	Дица абулеб гьечІо Эмен лъиданиги вихьанилан . Аллагьасдасан вачІарасда гурони , цо лъиданиги вихьичІо Эмен .
43006047	ХІакълъун абулеб буго дица нужеда : иман лъурасе абадияб гІумру буго .
43006048	Дун вуго чІаголъи кьолеб чед .
43006049	Нужер умумуз доб гІицІаб авлахъалда квана зобалаздасан рещтІараб нигІмат , амма гьел хвана .
43006050	Гьанже зобалаздасан рещтІун буго гьеб кварав чи киданиги холареб чед .
43006051	Дун вуго зобалаздасан рещтІараб ва чІаголъи кьолеб чед . Гьеб чед кварав чи абадул абадиялъ чІаго вукІина . Дица гьесие кьезе бугеб чед — гьеб буго гьаб гІалам чІаго букІине гІоло кьезе бугеб дир Черх .
43006052	Гьебмехалъ ягьудиязда гьоркьоб кІудияб дагІба ккана жиндирго черх кинин гьас нилъее кваназе кьолебилан .
43006053	ГІисаца гьезда абуна : — ХІакълъун абулеб буго дица нужеда : ГІадамил Лъимадул Черхги квинчІони , гьесул Биги гьекъечІони , нужер гІумру букІине гьечІо .
43006054	Дир Черхги кварав , дир Биги гьекъарав чиясе абадияб гІумру буго . Къиямасеб къоялъ дица гьев чІаголъизавила .
43006055	Дир Черх буго хІакъаб квен , дир Би буго хІакъаб жа .
43006056	Дир Черх кванарав ва дир Би гьекъарав чи дилъ вукІине вуго , дунги гьесулъ вукІине вуго .
43006057	Щайгурелъул ЧІагояв Эмен — Аллагьас витІарав дун гьесдалъун чІаго вугев гІадин , дир Черх кванарав чи дидалъун чІаго вукІина .
43006058	Гьеле гьединаб буго зобалаздасан рещтІараб чед . Нужер умумуз кванана чед ва гьел хвана . Амма гьаб чед кванарав чиясе абадияб гІумру буго .
43006059	Гьеб хабар ГІисаца бицана Капернаумалъул синагогаялъуб .
43006060	Гьеб рагІидал , ГІисал гІемерисел муридаз цоцазда абуна : — Гьединаб жо букІине рес гьечІо ! Лъица гьеб къабул гьабилеб ? — ан .
43006061	Жиндир хабаралъ муридал гьедин гаргадизе тІамун рукІин лъайдал , ГІисаца гьезда абуна : — Гьадаб дир хабаралъ къварид гьарун ругоха нуж .
43006062	Цеве живго вукІараб бакІалде ГІадамил Лъимер тІадвуссун унев вихьараб мехалъ щибдай нужеца абилеб ?
43006063	РухІалъ кьола чІаголъи . Амма инсанасул мунагьаб напсалъ чІаголъи кьоларо . Дир рагІабазулъан бачІуна нужехъе рухІги чІаголъиги .
43006064	Амма нужеда гъорлъ руго гьелда божуларелги . ( ГІисада цебеккунго лъалаан щив жинда божулев гьечІевали , щив жиндие хилиплъилевали . )
43006065	ГІисаца абуна : — Гьединлъидал гурищ цебеги дица нужеда абураб , лъиданиги кІоларин дихъе вачІине , дир Инсуца гьелъие рес рекъезабичІони .
43006066	Гьелдаса хадур гІемерисел муридал нахъе ана ва тІокІал гьесда хадур инчІо .
43006067	Гьебмехалъ анцІила кІиявго муридасда гьикъана ГІисаца нужееги нахъе ине бокьун гьечІебищилан .
43006068	Симон Пётрица абуна : — Я , БетІерчІахъад , лъихъе ниж инел ? Дуцалъидал рицунел ругел абадияб гІумру насиблъулел рагІаби .
43006069	Ниж божана ва нижеда бичІчІана мун Аллагьасул мукъадасав илчи вукІин .
43006070	ГІисаца абуна : — Дицалъидал нужер анцІила кІиявго чи тІаса вищарав . Амма нужеда гьоркьов цо илбисги вугевха !
43006071	Гьес гьедин абулеб букІана Симонил вас Ягьуда Искариотил хІакъалъулъ . АнцІила кІигоясда гьоркьов вукІаниги , гьев хилиплъизе хъван букІана .
43007001	Гьелдаса хадув ГІиса Галилеялъул росабалъе ва шагьаразде хьвадана . Ягьудиялде ине гьесие бокьичІо , — гьев чІвазе хІаракат бахъулеб букІиндалха ягьудияз .
43007002	ЖугьутІазул Хъощал раялъул байрам тІаде щолеб букІана .
43007003	Жиндирго вацаз ГІисада абуна : — Гьаниса вахъун Ягьудиялде а дуца гьарулел ишал дурго муридаздаги рихьизе .
43007004	Гьунар бугев чияс гьеб бахчуларо , гІадамазда бихьизабула . Гьединал хІикматал ишал гьаризе бугеб дурго гьунар гІаламалдаго бихьизабе .
43007005	( Жиндирго вацалгицин божулел рукІинчІо ГІисада . )
43007006	ГІисаца гьезда абуна : — Дир заман жеги тІаде щун гьечІо , амма нужее бокьараб заман данде ккола .
43007007	ГІаламалда нуж рихине рес гьечІо , амма дун гІаламалда рихун вуго . Дица нугІлъи гьабулеб бугелъул гІаламалъулго квешал ишазе .
43007008	Байрамалде а нужго . Амма гьеб байрамалде дун вачІинаро , дир заман жеги тІаде щун гьечІо .
43007009	Гьедин гьездаги абун , ГІиса Галилеялдаго чІана .
43007010	Амма вацал байрамалде индал , гІадамазда вихьиларедухъ , балъгого ГІисаги вахъана гьезда хадув къватІиве .
43007011	Ягьудияз ГІиса валагьулев вукІана гьеб байрамалда . — Дов чи кивдай вугев ? — ан гьикъулеб букІана гьез .
43007012	ГІадамазул руккалилъги гІемер бицунеб букІана гьесул хІакъалъулъ . ЛъикІав чи вугилан цояз абулеб букІана , гІадамал махсароде кколев чи вугилан цогидаз абулеб букІана .
43007013	Амма балъго-гІатІго гурони ГІисал цІар бахъизе ягьудиязул чІухІби-хІакимзабазукьа хІинкъулел рукІана гьел .
43007014	Байрамалъул чанго къо индал , ГІиса Мукъадасаб Рокъове лъугьун вачІана ва вагІза-насихІат гьабизе байбихьана .
43007015	Лъиданиги аскІове ун гІелму лъазабичІев чиясда ТІухьдузда бугеб кисандай лъанаян хІикмалъун рукІана ягьудиял .
43007016	ГІисаца гьезда абуна : — Гьаб гІелму дир гуро , дун витІарав Аллагьасул буго .
43007017	Аллагьасул амру тІубазабизе бокьарав чиясда лъала гьаб гІелму дицаго ургъун бахъарабищ яги Аллагьасдасан бачІарабищали .
43007018	Жинцаго ургъун бахъарабгун цеве вахъунев чиясул мурад букІуна жиндиего цІар-рецц гьаби . Жив витІарасе цІар-рецц гьабизе бокьарав чи ритІухъав вукІуна , гьереси гьесул букІунаро .
43007019	Мусаца гурищ нужее къанун тараб ? Амма нужер цонигияс цІунулеб гьечІо къанун . Щай нужеца дун чІвазе къасд гьабулеб бугеб ?
43007020	ГІадамаз ахІулеб букІана : — Мун жундуз ккун вуго . Мун чІвазе къасд гьабулев чи щив вугев ? — ан .
43007021	ГІисаца абуна гьебмехалъ : — Дица цохІо мугІжизат бихьизабуна , нуж киналго абуни жеги-жеги гьелда гІажаиблъун руго .
43007022	Мусал къануналъ малъулеб буго сунат гьабеян . ( Гьебги Мусадасан бачІараб гІадат гуро , гьесде щвезегІанго умумузул букІараб буго . ) Шамат къоялъги гьабулагуриха нужеца сунат .
43007023	Мусал къануналъ изну кьола нужее шамат къоялъцин сунат гьабизе . Шамат къоялъ чи дица тІуванго сахлъизавунилан щай нуж диде ццидалъ ругел ?
43007024	ТІасан балагьун кьоге къимат , хІакъикъатги цІехон кье .
43007025	Гьебмехалъ Иерусалималдаса цо-цо гІадамаз абуна : — ЧІухІби-хІакимзабаз чІвазе валагьулев вугев чицин гурищ гьадав ?
43007026	Балагье , халкъалда цеве вахъун кІалъалев вуго , лъицаниги щибниги абулебги гьечІо гьесда . ЧІухІби-хІакимзабазда лъалеб батила хІакъикъаталдаги дов МасихІ вукІин .
43007027	Амма нилъеда лъалагури дов кисаяли . ХІакъикъияв МасихІ вачІараб мехалъ , лъиданиги лъалеб рагІуларо гьев кисаяли .
43007028	Мукъадасаб Рокъоб вагІза-насихІат гьабулаго , ГІисаца халкъалде ахІана : — Нужеда дун лъала . Дун кисаялиги лъала . Амма дунго лъикІав лъугьун вачІарав чи гуро дун , хІакъав Аллагьас витІана дун . Нужеда Гьев лъаларо .
43007029	Амма дида лъала Гьев : Гьесда аскІоса вачІана дун . Гьес витІана дун .
43007030	Гьебмехалъ ГІиса кквезейилан лъугьана гьел , амма лъиданиги кІвечІо гьесда квер хъвазе . Гьелъие болжал щун букІинчІо .
43007031	Халкъалъул руккалилъ рукІаразул гІемерисел божана ГІисада . Гьез абулеб букІана : — МасихІ вачІараб мехалъ , гьесгицин рихьизарилищ нилъеда гьадигІан гІемерал мугІжизатал ?
43007032	ГІисал хІакъалъулъ гьедин абулеб рагІана фарисеязда . Гьебмехалъ чІахІиял кашишзабазги фарисеязги Мукъадасаб Рукъалъул хъаравулзаби ритІана ккун вачун гьевгун рачІайилан .
43007033	ГІисаца абуна : — ГІемераб заман хутІун гьечІо дие нужеда цадахъ вукІине , кватІичІого ина дунго витІарасда аскІове .
43007034	КигІан валагьаниги , ватиларо гьебмехалъ нужеда дун . Нужеда рачІине кІолеб бакІ гуро доб дун унеб бакІ .
43007035	Гьеб рагІидал , ягьудияз цоцазда гьикъулеб букІана : — Киве инедай гьасие бокьун бугеб ? Нилъеда гьев ватулареб бакІгІаги щибдай ? Греказул шагьаразда ругел дол нилъеразда аскІове инецин гуродай гьасда ракІалда бугеб , добаги жиндирго дин малъизе ?
43007036	« КигІан валагьаниги , ватиларо гьебмехалъ нужеда дун . Нужеда рачІине кІолеб бакІ гуро доб дун унеб бакІ » — ан гьес абиялъул магІна щибдай ?
43007037	Байрамалъул ахирисеб бищунго хирияб къоялъ ГІисаца , халкъалде хитІаб гьабун , ахІана : — Къечарав чияс дида аскІовеги вачІун , къеч буссинабе .
43007038	ТІехьалда хъван бугебги ритІухълъун , диде иман лъурасул рекІелъан чІаголъиялъул лъадал лъарал чвахила .
43007039	Жинде иман лъуразде рещтІине бугеб Илагьияб РухІалъул бицунеб букІана ГІисаца . Амма Илагьияб РухІ жеги рещтІун букІунаро , ГІиса жеги жиндирго кІодолъиялде щун вукІинчІелъул .
43007040	Гьел рагІаби рагІидал , цо-цо гІадамал гаргадизе лъугьана хІакълъун гьав чи авараг вугилан .
43007041	Цогидаз абулеб букІана гьав МасихІ вугилан . Галилеялда МасихІ вахъуневищилан абулел чагІиги рукІана .
43007042	ТІехьалда бугин абулеб букІана гьез , Давудил наслуялда вахъинин МасихІ ва Давудил росулъ — Бетлегьемалда — гьавилин гьев .
43007043	Гьедин ГІисал бицун дагІба-рагІи ккана гьел гІадамазда гьоркьоб .
43007044	ГІиса ккун вачун жанив тІамизе бокьаралги рукІана гьенир . Амма гьесда квер хъвазе кІвечІо лъиданиги .
43007045	ЧІахІиял кашишзабазухъеги фарисеязухъеги Мукъадасаб Рукъалъул хъаравулзаби тІадруссун рачІараб мехалъ , ГІиса щай вачинчІевилан гьикъана гьезда .
43007046	Хъаравулзабаз жаваб кьуна : — Додин кІалъалев чи жеги киданиги рагІичІо нижеда , — ян .
43007047	— Унго нужгийищха гьес гуккарал ? — ан абуна фарисеяз . —
43007048	ЧІухІби-хІакимзабазулги фарисеязулги цониги чи досда божун рихьанищ ?
43007049	Досда божула къануналъул хІакъалъулъ жидеда щибниги лъаларел жагьилал гІадамал , нагІана батагийин гьезие !
43007050	Гьезда гьоркьов вукІана добмехалъ ГІисахъе ун вукІарав Никодемги . Гьес абуна :
43007051	— Нилъер къануналда рекъон чиясда гІайиб чІвазе бегьулебищ , ахІун аскІовегун цин гьес бицунелъухъ гІенеккичІого ва гьесул ишалъул цІех-рехги гьабичІого ?
43007052	— Мунги Галилеялдаса ватила , — ян абуна гьесда гьез . — Цониги авараг Галилеялъул ракьалда вахъинилан хъван гьечІолъи дудаго бихьизе ТІухьдул цІале . [
43007053	Цинги гьел рикьа-риххун рокъо-рокъоре ана .
43008001	Зайтуналъул магІарде ана ГІиса .
43008002	Нахъисеб къоялъ радалго вачІана гьев Мукъадасаб Рокъове . ТІолабго халкъ бакІарана гьесда аскІобе . ГІодов чІун гьезие вагІза-насихІат гьабизе ГІисаги лъугьана .
43008003	Диниял гІалимзабаз ва фарисеяз ГІисахъе ячун ячІана росасе хилиплъун , зина гьабулаго тІадккурай цо чІужугІадан . ГІадамазда цее яхъун чІезаюна гьез гьей .
43008004	Цинги гьез ГІисада абуна : — Я , МугІалим ! Зина гьабулей ятана гьай гІадан .
43008005	Мусаца жиндирго къануналда нижее амру гьабун буго гьадинал руччаби ганчІал речІчІун чІвазе кколин . Дуца щибилан абилеб ?
43008006	ГІисада гІайиб чІвазе рес ккелародайилан ургъунго кьураб суал букІана гьеб . ГІодовеги къулун , чІарбида килщица цо щибалиго хъвалев вукІана ГІиса .
43008007	Нахъеги гьез добго суал кьедал , тІаде ворхун , гьес абуна : — Нужеда гьоркьоса цониги мунагь гьабичІев чияс речІчІе гьелда тІоцебе гамачІ .
43008008	Нахъеги гІодовеги къулун , чІарбида хъвадаризе лъугьана гьев .
43008009	Гьеб рагІидал , гьел цо-цоккун рахъун къватІире ана , чІахІияздасан байбихьун . ГІисаги гьесда цее эхетарай дой гІаданги хутІана гьенир .
43008010	ТІаде ворхун , ГІисаца гьелда гьикъана : — Йо , чІужугІадан , кире арал дол ? Цониги чи хутІичІевищ дуе тамихІ гьабизе ?
43008011	— ХутІичІо , БетІерчІахъад , — абун жаваб кьуна гьелъ . ГІисаца гьелда абуна : — Дицаги гьабиларо дуе тамихІ . А дурго гьанже . Гьанжеялдаса хадуб тІокІаб мунагьги гьабуге . ]
43008012	Гьадинаб вагІза-насихІатги гьабуна ГІисаца гьезие : — Дун вуго гьаб дуниялалъул Нур . Дида нахъвилълъарав цониги чи бецІлъуда хьвадизе гьечІо . ГІумру гвангъизабулеб Нур гьесда цадахъ букІине бугелъул .
43008013	Гьебмехалъ фарисеяз абуна : — Дуцаго дуего гьабулеб бугеб дур нугІлъи кьучІаб букІунаро .
43008014	ГІисаца абуна : — Дицаго дирго хІакъалъулъ гьабулеб бугониги , гьеб нугІлъи кьучІаб буго , дида лъалелъул дун киса вачІаравали ва киве унев вугевали . Нужеда лъаларо дун киса вачІаравали ва киве унев вугевали .
43008015	Нужеца суд гьабула гІадамаз гІадин , амма дица лъиениги суд гьабуларо .
43008016	Дица суд гьабунигицин , гьеб ритІухъаб букІина , дун дунго цохІо гьечІелъул , дун витІарав Эменги вугелъул дида цадахъ .
43008017	Нужер къануналдагицин хъван бугогури кІиго чиясул нугІлъи гІолилан .
43008018	Дицаги гьабулеб буго диего нугІлъи , дун витІарав дир Инсуцаги гьабулеб буго .
43008019	— Дур эмен кив вугев ? — ан гьикъана гьесда . ГІисаца жаваб кьуна : — Я , дун , яги дир Эмен нужеда лъаларо . Дун лъалевани , дир Эменги лъалаан нужеда .
43008020	Гьеб вагІза-насихІат ГІисаца гьабуна Мукъадасаб Рукъалъул азбаралъуб , садакъадул гІарац лъолеб гъансида аскІов вахъунги чІун . Лъицаниги кквечІо гьев , жеги гьелъие болжал щун букІинчІо .
43008021	Гьанжеги ГІисаца гьезда абуна : — Дун нужеда аскІоса ине вуго . Дун валагьулел рукІина нуж , амма гьедин мунагьазул цІовухъе хвела , дун араб бакІалде рачІинеги кІвеларо нужеда .
43008022	Ягьудияз абуна : — Живго жинцаго чІвазехъинцин вугодай ? Дун араб бакІалде рачІине нужеда кІвеларинги абулеб буго .
43008023	ГІисаца гьезда абуна : — Нуж руго гІодор рижарал , дун вуго тІасан вачІарав . Нуж руго гьаб дуниялалъул чагІи , дун гьаб дуниялалъул чи гуро .
43008024	Гьединлъидалин дица нужеда абулеб бугеб нуж мунагьазул цІовухъе хвезе ругилан . Дов — Дун вукІиналда божичІони , мунагьазул цІовухъе хвела нуж .
43008025	— Мун щивха кколев ? — ан гьикъана гьез . ГІисаца гьезие жаваб кьуна : — Дун щивали авалалдаса бахъарабго бицана дица нужеда .
43008026	Нужер хІакъалъулъги гІемераб жо бицине кІвелаан дида ва суд гьабизеги кІвелаан . Амма дица гьаб халкъалъе бицунеб буго дун витІарав Аллагьасдасан рагІарабщинаб . ЦІакъ ритІухъавин гьев вугев !
43008027	Гьезда бичІчІичІо Инсул хІакъалъулъ бицунеб букІин .
43008028	Цоги ГІисаца абуна : — ГІадамил Лъимер борхатаб бакІалде вахинавидал , лъала Дов — Дун вукІин , дунго лъикІав лъугьун дица щибниги гьабулеб букІинчІеблъи , дир Инсуца дида малъухъе дица нужедаги бицунеб букІараблъи .
43008029	Дун ВитІаравги дунгун цадахъ вуго . Гьес дун дунго цохІо течІо , гьев разилъулебщинаб иш гьабулеб бугелъул дица кидаго .
43008030	ГІисаца гьедин абидал , гІемераз иман лъуна гьесде .
43008031	Жинде иман лъурал ягьудиязда ГІисаца абуна : — Дир рагІи нужеца рекІелъ цІунани , унго-унгоял дир муридал рукІина нуж .
43008032	ХІакъабщинаб лъала нужеда , ва гьелъ нуж тархъан гьарила .
43008033	Гьез абуна : — Ниж Ибрагьимил наслу буго , лъилниги лагъзаллъунги рукІинчІо киданиги . Ниж тархъан гьарилин абураб рагІиялъул магІна щиб ?
43008034	ГІисаца жаваб кьуна : — ХІакълъун абулеб буго дица нужеда : мунагь гьабуравщинав чи ккола мунагьалъул лагъ .
43008035	Масала , цо пуланав лагъ жиндирго бетІергьанасул рокъов кидаго гуро вукІунев , амма вас инсул рокъов кидаго вукІуна .
43008036	Васас тархъан гьаруни , хІакъикъаталдаги тархъанлъила нуж .
43008037	Дида лъала нуж Ибрагьимил наслу букІин . Амма нужеца дун чІвазе къасд гьабулеб буго , дир рагІи нужер ургьибе унеб гьечІелъул .
43008038	Дица нужеда малъулеб буго дир Инсуда аскІоб дида бихьараб къагІидаялъ . Нужецайин абуни гьабулеб буго нужерго инсудасан рагІараб къагІидаялъ .
43008039	— Нижер эмен Ибрагьим вуго , — ян абуна гьез . ГІисаца абуна : — Нуж Ибрагьимил лъимал рукІаралани , Ибрагьимица гьабураб гьабилаан нужеца .
43008040	Нужецани дун — Аллагьасдасан рагІараб хІакъаб рагІи нужеда бицарав чи — чІвазе къасд гьабулеб буго . Амма Ибрагьимица гьединаб иш гьабичІо .
43008041	Нужерго инсуца гьабураб гьабулеб буго нужеца . Гьез абуна : — Ниж зинаялдасан ккарал гуро . Нижер цо эмен вуго — Аллагь !
43008042	ГІисаца гьезда абуна : — Нужер эмен Аллагь вукІаравани , нужее дун вокьилаан . Дун Аллагьасдасан вачІун рещтІарав вугелъул гьаниве . Дунго лъикІав лъугьун вачІинчІо дун , гьес витІун вачІана .
43008043	Нужеда дир рагІи бичІчІулеб гьечІо , нужеда гьеб рагІизе рес гьечІелъул .
43008044	Илбис буго нужер эмен . Нужер эменлъун кколеб илбисалъулаб тІубазабулеб буго нужеца . БачІинго сундасан букІараб илбисалъул ? Чи чІваялдасан гурищ ? РитІухълъиялъул рахъги кквечІо гьелъ , ритІухълъи гьелъулъ жиндилъго гьечІелъул . Гьереси — гьелъул кІалдиб ругьунаб мацІ буго , тІолабго гьересиги гьелдасан бачІараб бугелъул .
43008045	Дида нуж божулел гьечІо , дица битІараб бицунеб бугелъул .
43008046	Нужер цониги чиясда кІвелищ мунагь бугин дидайилан абизе ? Дица битІараб бицунеб бугеб мехалъги щай нуж дида божуларел ?
43008047	Аллагьасдасан вачІарав чи Аллагьасул рагІухъги гІенеккула . Нуж Аллагьасдасан ругелал гурелъул , нуж гІенеккулел гьечІо .
43008048	Ягьудияз гьесда абуна : — Мун самарияв вугин ва жундуз ккунги вугин абун нижеда гьоркьоб тІибитІун бугеб хабарги гьересийищха ?
43008049	ГІисаца гьезие жаваб кьуна : — Дун жундуз ккун гьечІо . Дица дирго Эмен кІодо гьавулев вуго , нужецайин абуни , дун хІакъир гьавулев вуго .
43008050	Амма дун рецц-бакъ къваригІарав чиги гуро . Дие рецц-бакъ гьабизе бокьаравги вугевха , гьес гьабила нужее суд .
43008051	ХІакълъун абулеб буго дица нужеда : дир рагІи рекІелъ цІунаравщинав чи абадул абадиялъ хвезе гьечІо .
43008052	Ягьудияз гьесда абуна : — Гьанже тІубанго хІакълъана нижее мун жундуз ккун вугевлъи . Ибрагьим хвана , цогидал аварагзабиги хвана . Дуцани абулеб буго дур рагІи рекІелъ цІунаравщинав чи абадул абадиялъ хвезе гьечІилан .
43008053	Нижер эмен Ибрагьимидасаги цІакъав чийищха мун кколев ? Цогидал аварагзабаздасаги цІакъав чийищха ? Ибрагьимги хвана , гьел цоялги хвана . Мун щив гьедигІан кутакав чи ?
43008054	ГІисаца жаваб кьуна : — Дицаго диего рецц-бакъ гьабуни , гьеб букІина гІададисеб чІанда-хабар . Нижер Аллагьилан нужеца абулев дир Инсуца гьабулеб буго дие рецц-бакъ .
43008055	Нужеда киданиги лъалароан Гьев . Амма дида Гьев лъала . Дида Гьев лъаларилан дица абуни , дунги вукІина нужеда релълъарав гьерсихъан . Дида Гьев лъала ва Гьесул рагІи рекІелъ цІунун буго дица .
43008056	Нужер эмен Ибрагьим цІакъ вохана , дун вачІараб къо бихьидал . Гьесда бихьана дун вачІараб къо ва гьелдаса вохана .
43008057	Гьебмехалъ ягьудияз гьесда абуна : — Жеги кІикъоялда анцІго сонцин бачІев дуда Ибрагьим кин вихьулев ?
43008058	ГІисаца гьезда абуна : — ХІакълъун абулеб буго дица нужеда : жеги Ибрагьим авараг вахъиналдего вукІана дун .
43008059	Гьесда речІчІизе ганчІал кодоре росана гьебмехалъ ягьудияз . ГІиса гІадамазул руккалилъ вахчана ва Мукъадасаб Рокъоса къватІиве ана .
43009001	Гьениса унаго ГІисада ватана эбелалъ гьавуралдасаго бецав цо чи .
43009002	ГІисада муридаз гьикъана , гьев чиясул мунагь букІунищ яги гьесул эбел-инсул мунагь букІунищ эбелалъул ургьивго гьев бецав вугев .
43009003	ГІисаца абуна : — Я гьев чиясул , яги гьесул эбел-инсул мунагь букІун гуро гьев бецлъарав , Аллагьасул къудрат гьесдалъун загьирлъизе бецлъана гьев .
43009004	Дун витІарав Аллагьас тІадкъараб иш , бакъ цебе букІаго , тІубазе ккола нилъеца . ТІаде щолеб буго лъиданиги щибниги гьабизе кІолареб сордо .
43009005	Гьаб дуниялалда дун вугебгІан заманаялъ гьаб дуниялалъе Нур ккола дун .
43009006	Гьединги абун , ГІисаца ракьалде туна , хІацІуца хІурги буцун , гьеб бахана бецасул беразда .
43009007	Цинги ГІисаца гьесда абуна : — ШилоахІ ( « Чапар » абураб магІна ккола гьелъул ) хІавузалъухъеги ун , гьумер чуре дурго , — ян . Гьениб гьумер чурарабго беразда канлъиги бихьун , тІадвуссун вачІана гьев чи .
43009008	Гьесул мадугьалзабазги къватІахъ гьарделев гьев вихьаразги цоцазда гьикъулеб букІана дова садакъа гьарулев вукІарав бецав чи гурищ гьавилан .
43009009	Уйилан абулеб букІана цо-цояз , цогидаз абуна дов гурин , досда релълъарав чи вугилан . Жив вугин гьевилан абуна гьес .
43009010	— Кинха дуда канлъи бихьараб ? — ан гьикъана гьез гьесда .
43009011	Гьес жаваб кьуна : — Цо ГІиса абулев чияс жиндирго хІацІуца буцун хІур бахана дир беразда . Цинги гьес дун ШилоахІ хІавузалъухъе гьумер чуризе витІана . Гьениб гьумер чурарабго , дир беразда канлъиги бихьана .
43009012	Гьев чи кив вугевилан гьикъидал , жинда лъаларилан абуна гьес .
43009013	Бецав вукІун канлъи бихьарав гьев чи фарисеязухъе вачана гьез .
43009014	( ХІацІуца хІурги буцун , гьесул беразда ГІисаца канлъи бихьизабураб къо шамат къо букІана . )
43009015	Фарисеязги гьикъана гьесда дур бецал беразда канлъи кин бихьарабилан . Гьес гьезда бицана хІацІуца буцун хІур баханин дос жиндир беразда ва гьумер чурараб мехалъ канлъиги бихьанилан .
43009016	Цо-цо фарисеял гаргадизе лъугьана шамат къоялъул къанун цІунуларев гьев Аллагьасдасан вачІарав чи гурилан . Цогидаз абуна мунагь-хІакъ тІад бугев чиясда гьединаб мугІжизат бихьизабизе кин кІолебилан . Гьединаб дагІба-къец ккедал ,
43009017	дов бецав вукІун канлъи бихьарав чиясда гьикъана гьез нахъеги : — Дур бецал беразда канлъи бихьизабурав чиясул хІакъалъулъ щиб дуца абилеб ? Авараг вугин довилан кьуна гьес жаваб .
43009018	Ягьудиязе бокьун букІинчІо бецав вукІун гьев чиясда канлъи бихьанилан абураб жоялда божизе . Хадув чи витІун гьесул эбелги эменги ахІана гьенире .
43009019	Цинги гьезда гьикъана : — Эбелалъул ургьисаго бецав вукІанилан нужеца бицунев гьав чи нужер васищ ? Гьасул беразда канлъи кин бихьарабали лъалебищ нужеда ?
43009020	Эбелалъги инсуцаги абуна нижеда лъала гьев чи нижер вас вугевлъи ва эбелалъул ургьисаго бецав вукІаравлъиги .
43009021	Амма гьесда гьанже канлъи щай бихьулеб бугебалиги ва лъица гьев сахлъизавуравалиги нижеда лъаларо . Гьесда жиндаго гьикъе . Балугъав чи вуго , жинцаго бицине биччанте . (
43009022	Ягьудиязул чІухІби-хІакимзабазукьа хІинкъун абуна гьаз гьедин : гьез лъазабун букІиндалха , ГІисал рахъалъ МасихІ вугин гьевилан абурав чи синагогаялъуве виччазе гьечІилан .
43009023	Гьединлъидалин гьаз абураб жидер вас балугъав чи вугин , гьесда жиндаго гьикъейилан . )
43009024	Ягьудияз нахъеги аскІове ахІун , гьесда абуна : — Аллагьасда цебе гьереси бицунге ! Нижеда лъарабин мун сахлъизавурав чи мунагьазул цІурав чи вугевлъи .
43009025	Гьес абуна : — Дида лъаларо мунагьазул цІурав чи вугевищ гьев яги гьечІевищали . Дида лъала цо жо : дун бецав вукІаравлъи ва гьанже дида канлъи бихьулеб бугеблъиги .
43009026	Нахъеги гьикъана гьесда : — Щиб дос дуе гьабураб ? Кин дос дур беразда канлъи бихьизабураб ?
43009027	Гьес жаваб кьуна : — Дица бицунеб мехалъ гІенеккунищ нуж рукІинчІел ? Цоги нухалъ гьелъухъ гІенеккун щай нужее ? Яги досул муридаллъун лъугьинейищ нужееги бокьун бугеб ?
43009028	— Нижни Мусал муридал руго . Мун вуго досул муридлъун лъугьун ! — ан тІаделъана гьесде фарисеял .
43009029	— Нижеда лъала Мусада Аллагь кІалъаравлъи , довин абуни , киса-щивалицин лъаларев чи вуго .
43009030	Бецав вукІун канлъи бихьарас абуна гьезда : — ХІикматаб жо буго нужеда дов киса-щивали лъалеб гьечІолъи . Амма дос дир беразда канлъи бихьизабуна .
43009031	Нилъеда лъала мунагь-хІакъалъул агьлуялъухъ Аллагь гІенеккуларевлъи . Аллагь гІенеккула жиндие мутІигІав , жиндир амру тІубазабулев чиясухъ .
43009032	Киданиги рагІун букІинчІо эбелалъул ургьисаго бецав чиясда лъицаниги канлъи бихьизабун бугилан .
43009033	Дов чи Аллагьасдасан вачІарав вукІинчІевани , щибго гьабун бажарилароан досухъа .
43009034	Эбелалъ гьавуралдасаго мунагьазул цІурав дуцагийищ нижее гІакълу кьолеб бугебилан , ццин бахъун , къватІиве гъуна гьез гьев .
43009035	Гьез къватІиве гъун вугилан рагІидал , ГІисаца гьев чи валагьана ва ГІадамил Лъимада мун божулищилан гьикъана .
43009036	Гьес жаваб кьуна : — Я , БетІерчІахъад , гьесда божизе ккани , цин гьев лъазе ккеларищ ?
43009037	ГІисаца гьесда абуна : — Гьев дуда цевеги вихьана ва гьабсагІат дуда кІалъалевги вуго .
43009038	— Я , БетІерчІахъад , дуда божула ! — ян абуна гьев чияс ва гьебсагІат ГІисада цеве суждаялда чІана .
43009039	ГІисаца абуна : — Гьаб дуниялалде дун суд гьабизе вачІун вуго : бецазда канлъи бихьизе , канлъи бихьулелал бецлъизе .
43009040	Гьедин абулеб мехалъ аскІор рукІарал цо-цо фарисеяз гьикъана жалги бецалищха ругелан .
43009041	ГІисаца гьезда абуна : — Нуж бецал рукІаралани , нужее мунагь букІинароан . Канлъи бихьулилан нужеца абулеб бугелъул , мунагь тІаса инаро нужедаса .
43010001	ХІакълъун абулеб буго дица нужеда : нуцІихъан гурони , цогидаб бакІалдасан гІиял чолониве лъугьарав чи ккола цІогьор яги хъачагъ .
43010002	НуцІихъан вачІуна гьезул вехь .
43010003	ВорчІухъанас гьесие нуцІа ричІула , чахъабазда гьесул гьаракь рагІула . Цо-цоккун щибалъул цІарги ахІун , вехьас чахъаби чолониса къватІире риччала .
43010004	Жиндирго киналго чахъаби къватІире риччараб мехалъ , вехь рехъада цеве вилълъуна , чахъабиги гьесда хадур уна , гьезда гьесул гьаракь лъалелъул .
43010005	Амма цогидав чиясда хадуб унаро рехъен , гьесда аскІоса лъутула чахъаби , чияр гьаракь гьезда лъаларелъул .
43010006	Гьеб мисал бачун , ГІисаца сундул хІакъалъулъ бицунеб бугебали бичІчІичІо гьезда .
43010007	ГІисаца цоги абуна : — ХІакълъун абулеб буго дица нужеда : дун вуго чахъабазул чолол кІалтІа бугеб нуцІа .
43010008	Дун вачІиналде рукІарал киналго руго цІогьалги хъачагъалги . Гьединлъидал чахъаби гьезухъ гІенеккичІо .
43010009	Дун вуго нуцІа . Гьеб нуцІа рагьаравщинав хвасарлъила , жанивеги ина , къватІивеги вачІина , квине жоги щвела .
43010010	ЦІогьор вачІунаро — бикъизе , чІвазе , хвезабизе гурони . Дун вачІун вуго гІумру кьезе , гьарзаяб гІумру кьезе .
43010011	Дун вуго лъикІав вехь . ЛъикІав вехьас чахъабазе гІоло рухІги кьола .
43010012	Амма мухьдахъ ккурав вехь вехь гуро , чахъаби чияр ругелъул . БацІ рехъалъе бачІунеб бихьани , рехун гІиги тун , лъутун уна гьев . БацІ рехъалъ речІчІула , гІи рахъ-рахъалде лъутизабула , мухьдахъ ккурав вехьасе гьезул ургъел гьечІелъул .
43010013	
43010014	Дун вуго лъикІав вехь . Дида дирго чахъабиги лъала , дирго чахъабазда дунги лъала .
43010015	Гьелдаго релълъун , дир Инсуда дунги лъала , дида Эменги лъала . Дица дирго рухІги кьела чахъабазе гІоло .
43010016	Гьеб рехъалъ гьечІел цоги чахъабиги руго дир . Гьелги рачине ккола дица дирго рехъалъе . Гьелги гІенеккизе руго дир гьаркьихъ . Гьебмехалъ букІина цого рехъен ва цохІо вехьги вукІина .
43010017	ЦІидасан нахъе щвезелъун дица дирго рухІ кьолеб бугелъулин Инсуе дун вокьулев .
43010018	Лъицаниги тІамулев гьечІо дун дирго рухІ кьезе . Дицаго кьолеб буго дица гьеб . Дир ихтияр буго рухІ кьезеги , кьуни — гьеб нахъе босизеги буго дир ихтияр . Гьедин амру гьабуна дие Инсуца .
43010019	Гьеб рагІидал , ягьудиязул нахъеги дагІба-рагІи ккана .
43010020	ГІемерисез абулеб букІана жундуз бетІер сверизабун бугин гьесул , гьесухъ гІенеккиго щайин нужеейилан .
43010021	Цогидаз абулеб букІана жундуз ккурав чи гІадин кІалъалев гьечІин . Жундузда кІолебищин бецал беразда канлъи бихьизабизе .
43010022	ТІаде щвана Иерусалималда ЦІилъиялъул байрам тІобитІулеб къо . Хасало заман букІана гьеб .
43010023	Мукъадасаб Рокъове вачІун , Сулайманил рагъида дове-гьаниве хьвадулев вукІана ГІиса .
43010024	ТІаде гурун рачІун , ягьудияз гьесда абуна : — КидалъагІан дуца ниж щакдаризе тІамилел ? Мун МасихІ ватани , рагьун абе нижеда !
43010025	ГІисаца абуна : — Дица абунагури нужеда , амма нуж божичІо . Дир Инсуца тІамун , дица гьарулел ругел ишаз нугІлъи гьабулеб бугогури дие .
43010026	Дир рехъадул чахъаби гурелъул , божулел гьечІо нуж .
43010027	Дир чахъабазда дир гьаракь рагІула , дида гьелги лъала ва гьел дида хадурги рачІуна .
43010028	Дица гьезие абадияб гІумруги кьола . Гьел абадул абадиялъго хвезе гьечІо ва лъиданиги кІвеларо гьел дида кодоса рахъизе .
43010029	Дихъе гьел кьурав дир Эмен вуго бищунго хІалкІолъи кІудияв БетІергьан . Лъиданиги кІвеларо гьел дир Инсуда кодоса рахъизе .
43010030	Дир Эменги дунги — цого руго .
43010031	Гьебмехалъ ягьудияз ГІисада речІчІизе нахъеги ганчІал кодоре росана .
43010032	ГІисаца гьезда абуна : — Дир Инсул амруялдалъун гІемерал лъикІал ишал гьаруна дица нужеда цере . Гьел ишазул кинабаб сабаблъунха нужеца дида ганчІал речІчІизехъин ругел ?
43010033	Ягьудияз гьесие жаваб кьуна : — Дуца гьабураб лъикІлъиялъухъ гуро нижеца дуда ганчІал речІчІизехъин ругел . Аллагьасде дандечІарал гІасиял-пасикъал рагІабазухъ речІчІулел руго . Инсан вугониги , дуцаго мунго Аллагьлъун рикІкІунев вуго .
43010034	ГІисаца гьезда абуна : — Нужер къануналда хъван гьечІищ гьадинаб калима : « Дица абуна нуж аллагьзаби ругилан » .
43010035	ТІухьдузда хъван бугеб хисизабизе бегьуларо . Бичасул калам рещтІаразда БетІергьанасцин аллагьзабийилан абун буго . ВацІцІадав илчилъун гьавун , гьес дуниялалде витІарав Дун Аллагьасул Вас вугилан абурал дир рагІаби Аллагьасда дандечІарал ругин абизе кин нужеда кІолеб ?
43010036	
43010037	Дир Инсуца гьабулеб иш дицаги гьабулеб гьечІеб батани , божуге нуж дида .
43010038	Дир Инсуца гьабулеб иш дицаги гьабулеб бугелъул , дида божичІони , дир ишаздагІаги божа . Гьебмехалъ лъала ва бичІчІила дилъ дирго Эмен вукІин ва дирго Инсулъ дун вукІин .
43010039	ГІиса кквезейилан лъугьана нахъеги ягьудиял , амма гьезда кодоса ворчІана гьев .
43010040	ГІиса нахъеги Иорданалъул добцояб рахъалде , ЯхІяца гІадамал лъадалъ ччун рахъулел рукІараб бакІалде , ана ва гьенив чІана .
43010041	Гьениреги гІемерал гІадамал рачІана ГІисада хадур . Гьез абулеб букІана : — ЯхІяца цониги мугІжизат бихьизабичІо , амма гьав Чиясул хІакъалъулъ гьес абураб щибаб рагІи битІараб букІун буго .
43010042	Гьенире рачІаразул гІемерисез ГІисаде иман лъуна .
43011001	Бетания шагьаралдаса Лазарилан абулев цо чи унтун вукІана .
43011002	Гьеб Бетаниялда яшав гьабун рукІана цо Марям абулей гІаданги гьелъул яц Мартаги . Гьеле гьей Марямицайин ГІисал хІатІазда махІ гьуинаб нах бахараб ва жиндирго ботІрол расуца гьел ракъвазарурал . Гьелъул вац вукІана Лазар .
43011003	Яцаз ГІисахъе ругьел битІана : « Я , БетІерчІахъад , дуе хирияв чи унтун вуго » , — ян .
43011004	Гьеб ругьел бачІиндал , ГІисаца абуна : — Гьеб унтуца Лазар холаро . Гьеб буго Аллагь машгьурлъизе ва Аллагьасул Васас живго гьелдалъун машгьурлъизавизе Лазариде тІамураб унти .
43011005	Марямги , гьелъул яцги , Лазарги цІакъ рокьулаан ГІисае .
43011006	Гьев унтун вугилан рагІидалги , кІиго къоялъ гьенивго чІана ГІиса .
43011007	Цинги гьес муридазда абуна Ягьудиялде тІадруссине кколилан .
43011008	Муридаз абуна : — Я , Рабби , Ягьудиялда дуда ганчІал речІчІизехъин рукІаралдаса гІемер заман инчІогури . Гьениве тІадвуссине щай дуе бокьун бугеб ?
43011009	ГІисаца абуна : — Цо къоялъе букІуна анцІила кІиго сагІат . Къад сапаралде вахъарав чи хІетІе тункун гІодов кколаро , нухда гьесие канлъи букІунелъул .
43011010	Амма сардилъ сапаралде вахъарав чиясул хІетІе тарула , нухда канлъи букІунарелъул .
43011011	Цоги гьес абуна : — Нилъер гьудул Лазар кьижун ккун вуго . Гьев вигьинавизе инехъин вуго дун .
43011012	Муридаз абуна : — Я , БетІерчІахъад , кьижун ккарав ватани , мадар лъугьина гьесул .
43011013	ГІисаца абулеб букІана Лазар хун вугилан , амма муридазда бичІчІана гьадинго кьижун ккун вугилан абулеб бугилан .
43011014	Гьебмехалъ ГІисаца рагьун бицана гьезда Лазар хванилан .
43011015	— Нужер талихІ ккана дун дова вукІинчІолъи , гьанже нужее рес ккела дида божизе . Рилълъа доре .
43011016	« КІилъилав » абун тІокІцІар бугев Фомаца цогидал муридазда абуна : — Рилълъа МугІалимасда цадахъ , гьев хваралъур хвезе !
43011017	ГІиса Бетаниялде щведал , Лазар хабалъ вукъаралдаса ункъо къо бан батана .
43011018	Иерусалималдаса Бетаниялде лъабго километр гурони букІинчІо .
43011019	Мартахъеги Марямихъеги вацасул зигараялъ Иерусалималдаса рачІарал гІемерал ягьудиялги рукІана гьенир .
43011020	ГІиса вачІунев вугилан рагІидал , Марямги магІирокъойго тун , Марта ана гьесда данде .
43011021	Мартаца ГІисада абуна : — Я , БетІерчІахъад , мун гьанив вукІаравани , хвелароан дир вац !
43011022	Амма гьанжеги ракІчІун лъала дида дур кинаб букІаниги гьари-дугІа Аллагьас нахъчІвалареблъи .
43011023	Дур вац хваралъуса вахъине вугилан абуна гьелда ГІисаца .
43011024	Мартаца абуна къиямасеб къоялъ гьев тІаде вахъуневлъи жиндаги лъалин .
43011025	ГІисаца гьелда абуна : — Дицайин хварал рахъинарулел , дицайин чІаголъизарулел . Дида божарав чи хваравги чІаголъила .
43011026	Гьаб дуниялалда вугевщинав дида божулев чи абадул абадиялъ хвезе гьечІо . Гьелда мун божулищ ? — ан гьикъана ГІисаца .
43011027	Гьелъ жаваб кьуна : — Я , БетІерчІахъад , дун божана дуниялалде вачІине вугев Аллагьасул Вас МасихІ мун вукІиналда .
43011028	Гьединги абун , рокъое ана Марта . Цогидаздаса балъго гьелъ Марямида абуна МугІалим вачІун вугин ва гьес мун ахІулей йигин .
43011029	ГьебсагІат ГІисада аскІое ине гІедегІун къватІие яхъана Марям .
43011030	Росулъеги лъугьинчІого , Марта жинда данде ячІараб бакІалда чІун вукІана ГІиса .
43011031	Марям гІедегІун къватІие яхъун уней йихьидал , зигараялъ рачІун рукІарал ягьудиязда ккана вацасухъ гІодизе хабаде уней ятилин гьейилан . Гьелги ана Марямида хадур рахъун .
43011032	ГІисада аскІое щведал , гьесул хІатІазда цее кІалагъоркье речІчІун , Марямица гІодилаго абуна : — Я , БетІерчІахъад , мун гьанив вукІаравани , хвелароан дир вац !
43011033	ГІодулей Марямги гьелда цадахъ гІодулел гІадамалги рихьун , цІакъго ракІбакъван , къварилъахъдана ГІиса .
43011034	— Кив нужеца гьев вукъарав ? — ан гьикъана ГІисаца . — Я , БетІерчІахъад , вилълъа дудаго бихьизабизе , — ян абуна гьез .
43011035	ГІиса гІодана гьебмехалъ .
43011036	ГІиса гІодулев вихьидал , гІадамаз абуна Лазар гьасие вокьулев вукІун вугеб куц бихьуларищилан .
43011037	Бецасда канлъи бихьизабурав чиясда Лазар хвалдаса ворчІизавизеги кІвелаанилан абуна цо-цояз .
43011038	Дагьабги ракІбакъван , ГІиса Лазарил хабаде ана . Хоб букІана нохъода жаниб , кІалтІа гамачІги букІана .
43011039	ГІисаца абуна гьеб гамачІ нахъе босейилан . Хварасул яц Мартаца абуна : — Я , БетІерчІахъад , Лазар вукъаралдаса ункъабилеб къо буго , махІ бахъун батила .
43011040	ГІисаца гьелда абуна : — Дица абичІищ дуда , мун божани , Аллагьасул хІалкІолъи бихьилин дудаян .
43011041	ГамачІ нахъе босана . Зобалаздеги валагьун , ГІисаца абуна : — Я , дир Эмен , дица дуе рецц гьабулеб буго гьари-дугІа дуда рагІаралъухъ .
43011042	Дида лъалаан дир гьари-дугІа дуда кидаго рагІизе букІин . Дица гьадин абулеб буго дун дуца витІаравлъи гьанир дида аскІор ругезда лъазе .
43011043	Цинги ГІисаца ахІана : — Лазар ! КъватІиве вачІа ! — ян .
43011044	Кверазда ва бохдузда мусралги жемухъего хабалъа къватІиве лъугьун вачІана Лазар . КвербацІцІалъ бухьун гьумерги букІана гьесул . — Гьасдаса мусрал риче , — ян абуна ГІисаца , — ва рокъове ваче .
43011045	Марямихъе зигараялъ рачІун рукІун ГІисал гьеб мугІжизат бихьарал гІемерал ягьудияз гьесде иман лъуна .
43011046	Амма цо-цояз , фарисеязухъе ун , бицана ГІисаца гьениб бихьизабураб мугІжизаталъул хІакъалъулъ .
43011047	Гьебмехалъ чІахІиял кашишзабиги фарисеялги тІадегІанаб судалъе данделъана . Гьез абуна : — Щибдай нилъеца гьабун лъикІ ? Гьадав чияс гІемерал мугІжизатал рихьизарулел руго халкъалда .
43011048	Додин виччан тани , кинабго халкъ досда хадуб ина . Цинги Рималъул боги бачІун , нилъер Мукъадасаб Рукъги щущазабила , халкъги гъурун тІагІинабила .
43011049	Гьеб соналъ бищунго кІудияв кашишлъун вукІарав Кайафаца абуна : — Нужеда щибниги лъалеб гьечІоха .
43011050	Нужеца пикру гьабулеб гьечІо тІолабго халкъ хун тІагІинабиялдаса халкъалъе гІоло цо чи хвезавиго лъикІаб букІиналъул .
43011051	Кайафал жиндирго гІакълу хадуб гІунтІун абурал рагІаби рукІинчІо гьел . Гьеб соналъ бищунго кІудияв кашишлъун вукІиндал , кашпу-карамалъи щунин гьес абураб халкъалъе гІоло ГІиса хвезе вугилан .
43011052	ЦохІо халкъалъе гІоло гуревха . ТІолабго дуниялалда щущан ругел Аллагьасул лъимал данде ракІариялъе гІоло хвезе вуго ГІиса .
43011053	ГІиса чІвазе хІукму гьабуна гьеб къоялъ гьез .
43011054	Гьединлъидал гьанже тІатун хьвадулев вукІинчІо гьев Ягьудиялъул ракьалда . Гьениса вахъун , жиндирго муридалги рачун , ГІиса ана гІицІаб авлахъалъул рагІалда бугеб Эфраим абулеб шагьаралде .
43011055	ЖугьутІазул Пасха тІаде щолеб букІана . Улкаялъул киналго бакІаздаса гІемерал гІадамал Иерусалималде рачІунел рукІана Пасха тІаде щвелалде жалго рацІцІалъизариялъул гІадат тІубазабизе .
43011056	Гьез ГІиса валагьулев вукІана . Мукъадасаб Рокъоре лъугьиндал , гьез цоцазда цІехолеб букІана : — ГІиса вачІинадай Пасхаялъул байрамалде ? Дидани вачІинин кколаро . Дуда кин кколеб ?
43011057	ЧІахІиял кашишзабазги фарисеязги буюрухъ кьун букІана нагагь ГІиса вугеб бакІ лъарав чияс жидеда лъазабеян , жидеца гьев , ккун вачун , жанив тІамизе вугилан .
43012001	Пасха тІаде щвезе анлъго къо хутІараб мехалъ , ГІиса вачІана гьес хваралъуса вахъинавурав Лазарил росулъе Бетаниялде .
43012002	Гьениб гьесие къасиялде квен къачІан букІун , Марта гьезда цебе квен-тІех лъолей йикІана , Лазарги вукІана ГІисадаги гьалбадеридаги цадахъ кваназе гІодов чІун .
43012003	Берцинаб махІалъул цІакъго хирияб нахул гелавкаги босун ячІун , Марямица ГІисал хІатІазда бахана гьеб ва жиндирго ботІрол расуца рацІцІана гьел . Гьеб нахул цІакъаб гьуинаб махІалъул цІуна рукъ .
43012004	Гьесул муридлъун вукІарав ва хилиплъизе вугев Ягьуда Искариотица абуна :
43012005	— Гьеб нах бичун букІарабани , лъабнусго динар щвелаангури ва мискинзабазе садакъаде кьезе бегьилаан гьеб .
43012006	( Мискинзабазул ургъел ккун гуро Ягьудаца гьедин абураб . ЦІогьор вукІана гьев . Киназулго гІахьалаб гІарац жаниб лъураб таргьа Ягьудахъ букІана , гьеб гІарацгицин ккезабулаан гьес жиндирго чвантинибе . )
43012007	— Гьей жийго те , — ян абуна ГІисаца . — Дун хабалъ вукъулеб къоялде нахъе лъун тун букІун буго гьелъ гьеб нах .
43012008	Мискинзаби кидаго ратила нужеда аскІор . Дунин абуни , кидаго гуро нужгун вукІунев .
43012009	ГІемерал ягьудиязда лъана ГІиса Бетаниялда вугевлъи . Гьел гьенире рачІунел рукІана ГІиса вихьизе гуребги , хваралъуса гьес вахъинавурав Лазар вихьизеги .
43012010	Гьев Лазар чІвазеги хІукму гьабун букІана чІахІиял кашишзабаз ,
43012011	гьев сабаблъун гІемерисел ягьудияз , жалги рехун тун , ГІисаде иман лъолеб букІиндал .
43012012	Нахъисеб къоялъ ГІиса Иерусалималде вачІунев вугилан рагІана байрамалде ракІарун рукІарал гІадамазда .
43012013	Чамасдакил гъутІбузул гІурччинал гІаркьалабиги кодор ккун ана гьел ГІисада данде . Гьадинаб туркиги ахІулеб букІана : — Гьошанна ! БетІергьанас витІун вачІунев вугесда баркат лъеги ! Исраилил халкъалъул ПарччахІасда баркат лъеги !
43012014	Цо кІудияб кІерт батун , гьелда рекІана ГІиса , ТІухьдузда хъван бугеб гьадинаб калима ритІухълъизе :
43012015	— Сионил яс , мун хІинкъуге , ХІамил кІартида тІадги рекІун , ВачІунев вугевин дур ПарччахІ !
43012016	( Гьебмехалъни муридазда бичІчІун букІинчІо гьелъул магІна . Амма ГІисае Аллагьасдасан машгьурлъи щвараб мехалда ракІалде щвана гьезда ТІухьдузда гьесул хІакъалъулъ гьедин хъван букІараблъиги , гьеб ритІухълъизе гІадамаз гьебщинаб жо гьабураблъиги . )
43012017	Гьес Лазар , хабалъа къватІиве ахІун , хваралъуса вахъинавулев вихьарал гІадамаз гьелъул хІакъалъулъ бицунеб букІана .
43012018	Гьеб мугІжизаталъул хабар рагІун букІиндалин гьедигІан гІемераб халкъ ГІисада данде бачІунеб букІараб .
43012019	Гьединлъидал фарисеяз цоцазда абулеб букІана : — Балагье , нилъее пайда бахинчІо ! ТІолабго халкъ досда хадуб унеб буго !
43012020	Байрамалъул къояз Иерусалималде зияраталъ грекалги рачІун рукІана .
43012021	Галилеялъул Бетсаида шагьаралдаса Филиппихъе ун , гьел греказ гьарана : — Я , бетІерчІахъад ! ГІиса вихьизе бокьун буго нижее .
43012022	Андрейихъе ун Филиппица гьесда бицана гьеб . Цинги Андрейицаги Филиппицаги ГІисада бицана .
43012023	ГІисаца гьезда абуна : — ГІадамил Лъимер машгьурлъизе заман щун буго .
43012024	ХІакълъун абулеб буго дица нужеда : хуриб хьараб ролъул мугь ракьулъе ккун хвечІони , гьеб жибго цохІо хутІула гьениб . Амма гьеб ракьулъе ккун хвани , гьелдасан лъугьараб ролъул тІорода гІемерал мугьал рижула .
43012025	Жиндирго гІумру хирияв чи гьелдаса махІрумлъила . Амма гьаб дуниялалъул рокъоб жиндирго гІумру рихарасе абадияб гІумру насиблъила .
43012026	Дие хъулухъ гьабизе бокьарав чи дида цадахъ вилълъа . Дун вугеб бакІалда вукІине ккола дие хъулухъ гьабурав чиги . Дие хъулухъ гьабурав чиясул хІурмат гьабила дир Инсуцаги .
43012027	Гьанже дир ракІ къварид буго . Амма дица щибилан абилеб ? Я , дир Эмен , рухІ бахъулеб сагІаталдаса хвасар гьавейиланищ ? Гьелъие гІололъидал дун гьаниве щун вугев . Я , дир Эмен , дурго цІар машгьурлъизе гьабе !
43012028	Гьебмехалъ зобалаздасан гьаракь рагІана : — Дир цІар машгьураб буго , жеги цІикІкІун машгьурлъизеги гьабила .
43012029	Гьениб букІараб халкъалдаги рагІана гьеб гьаракь . Цояз абуна зоб гъугъалеб гьаракь бугилан . Цогидаз абуна малаик вукІанин ГІисада кІалъалев .
43012030	ГІисаца гьезда абуна : — Гьадаб гьаракь дида рагІизе гуро зобалаздасан бахъараб , нужеда рагІизейин .
43012031	Гьаб дуниялалъе суд гьабулеб къо буго жакъа . Дуниялалъулго кверщелчи къватІиве вачахъулеб къо буго жакъа .
43012032	Цинги дун , ракьалдаса ворхизавун , борхатаб бакІалде вахинавидал , дица дидаго хадур цІазе руго киналго .
43012033	( Гьедин ГІисаца абуна кинаб хвалдалъун живго холевали бичІчІизе . )
43012034	Гьебмехалъ гІадамаз гьесда абуна : — « ГІадамил Лъимер , ракьалдаса ворхизавун , борхатаб бакІалде вахинавизе вугилан » щайха дуца абулеб бугеб ? Щив кколев гьев ГІадамил Лъимер ? Къануналдаса цІалулеб рагІана нижеда МасихІ нижгун абадиялъго хутІулилан .
43012035	ГІисаца гьезда абуна : — Жеги дагьаб заманаялъ Нуралъул канлъи нужгун хутІизе буго . Гьеб канлъи букІаго , хьваде нуж ракьалда , бецІлъи тІаде гІунтІилалде . БецІлъуда хьвадулесда лъаларо киве унев вугевали .
43012036	Гьеб Нур нужгун бугебгІан заманаялъ , гьелда божа , нужго Нуралъул гІадамаллъун лъугьине . Гьединги абун , ГІиса нахъе ана ва гьезда аскІоса тІагІана .
43012037	Чан мугІжизатха ГІисаца гьезда бихьизабураб , амма гьел ГІисада божичІо .
43012038	Гьеб кинабго ккана Ишая аварагасул калима ритІухълъизе : « Я , БетІергьан , нижеца бицаралде иман лъурав чи вугевищ ? Лъие загьирлъараб Бичасул къудрат ? »
43012039	Гьединлъидалин гьел божичІел . Ишая аварагас цоги бакІалда гьадин абулебги буго :
43012040	« Бичас гьел гІадамал бецлъизаруна , ГанчІил ракІал лъуна гьезул чурхдузулъ : Бецлъарал беразда бихьунгутІизе , ГанчІилал ракІазда бичІчІунгутІизе . Гуребани , диде руссинаан гьел , Сахлъизарилаан цинги дица гьел » .
43012041	ГІиса машгьурлъулевлъи цебеккунго бихьун букІиндал абуна Ишаяца гьедин .
43012042	Бугониги , — цо-цо чІухІби-хІакимзабазгицин иман лъун букІана ГІисаде . Амма балъго гьабулеб букІана гьез гьеб , фарисеяз синагогаялдаса махІрум гьарилилан хІинкъун .
43012043	Аллагьасул хІурмат-цІаралдаса гьезие гІадамазул хІурмат-цІар хиралъана .
43012044	ГІисаца халкъалде ахІулеб букІана : — Дида божулев чи ккола , цохІо дида гуреб , хІакълъунго дун витІарав Аллагьасда божулев чи .
43012045	Дун вихьулев чиясда дун витІарав Аллагьги вихьулев вуго .
43012046	Дун вуго — Нур . Дун ракьалде вачІун вуго дида божарав цониги чи бецІлъуда хутІунгутІизе .
43012047	Дихъ гІенекканиги , дир рагІи рекІелъ цІуничІесеги суд дица гуро гьабизе бугеб . ГІадамазе суд гьабизе гуро дун вачІун вугев , гьел хвасар гьаризе вачІун вуго .
43012048	Дунги дир рагІиги нахъчІварав чиясе суд дир рагІуца гьабизе буго къиямасеб къоялъ .
43012049	Дунго лъикІав лъугьун абураб рагІи гьечІелъул дир , дун витІарав дир Инсуца бихьизабуна дида щиб абилебалиги , щиб бицинебалиги .
43012050	Дида лъала гьес бихьизабуралъ абадияб гІумруялде рачунеблъи . Инсуца дида абураб гурони , абулеб гьечІо дица нужедаги .
43013001	ЖугьутІазул Пасха тІаде щолеб букІана . Дуниял тун жиндирго Инсухъе ине заман гІагарлъулеб букІин лъалеб букІана ГІисада . Гьаб дуниялалда жинда божарал муридал рокьулаан гьесие . Гьале гьезде бугеб жиндирго рокьи тІубанго бихьизабула гьес .
43013002	Сардилъ кваназе гІодор чІун рукІана . ( Гьелде щвелалдего Симонил вас Ягьуда Искариотил рекІелъе илбисалъ лъугьинабун букІана ГІисае хилиплъиялъул пикру . )
43013003	ГІисада лъалаан сундулго кверщел Инсуца жиндихъе кьун бугеблъи , жив Аллагьасдасан вачІаравлъи ва гьесухъе тІадвуссуневлъи .
43013004	ХІарччида нахъаса тІаде вахъун , ГІисаца халгІат тІаса рехана , рачлихъ квербацІцІ бухьана .
43013005	Цинги , тІарсинибе лъимги тІун , жиндирго муридазул хІатІал чуризе ва рачлихъ бухьун бугеб квербацІцІалъ гьел рацІцІине лъугьана ГІиса .
43013006	ХІатІал чуризе ГІиса аскІове вачІараб мехалъ , Симон Пётрица абуна : — Я , БетІерчІахъад , дир хІатІал чуризехъинищха мун вугев ?
43013007	— Дица гьабулеб бугеб жоялъул магІна дуда гьанже бичІчІуларо . Хадуб бичІчІила дуда гьеб , — ан абуна ГІисаца гьесда .
43013008	Пётрица абуна : — Киданиги риччаларо дица дуда дир хІатІал чуризе . ГІисаца абуна : — Дица гьанже дур хІатІал чуричІони , дида аскІоб бакІ букІине гьечІо дуе .
43013009	Симон Пётрица абуна гьебмехалъ : — Гьедин батани , БетІерчІахъад , хІатІал гурелги , квералги чуре дир , бетІерги чуре .
43013010	ГІисаца абуна : — Чвердон вачІарав чиясул хІатІал гурони чуризе кколаро . Черх гьесул бацІцІадго букІуна . Нуж рацІцІадал руго , амма киналго гурелха .
43013011	ГІисада лъалеб букІана щив жиндие хилиплъизе вугевали . Гьединлъидал абуна гьес нуж киналго гурин рацІцІадал ругелилан .
43013012	Гьезул хІатІалги чурун , халгІатги ретІун , нахъеги гьезда аскІов гІодов чІараб мехалъ , ГІисаца абуна : — Дица нужер хІатІал чуриялъул магІна лъалищ нужеда ?
43013013	Нужеца дида абула МугІалимилан ва ТІадегІанавилан . БитІараб буго гьеб . Гьединав чи вуго дун .
43013014	Гьедин дица , нужер МугІалимас ва ТІадегІанас , нужер хІатІал чурулел ругони , нужецаги чуризе ккола цоцазул хІатІал .
43013015	Дица нужеда мисал бихьизабулеб букІана , дица нужее гьабураб нужецаги гьабизе .
43013016	ХІакълъун абулеб буго дица нужеда : жиндирго бетІергьанасдаса тІадегІанав вукІунаро гьесул лагъ . Жив витІарасдаса тІадегІанав вукІунаро гьесул чапарги .
43013017	Гьардарал гурищ нуж , гьеб бичІчІани , гьедин гьабизеги гьабуни !
43013018	Дица нужер киназулго хІакъалъулъ гуро абулеб бугеб . Дида лъала дица щал тІаса рищаралали . Амма ТІехьалда бугеб гьадинаб калимаги ритІухълъизе биччанте : « Дида цадахъ чед кварас квер борхана дида данде » .
43013019	Гьанже дица бицун толеб буго нужеда , дица бицухъе ккараб мехалъ , дун Дов вукІиналда нуж божизе .
43013020	ХІакълъун абулеб буго дица нужеда : дица витІарасде иман лъурав чи ккола диде иман лъурав чи . Диде иман лъурав чи ккола дун витІарасде иман лъурав чи .
43013021	Гьел рагІаби абураб мехалъ , ГІисал хІал хисана . Гьес лъазабуна : — ХІакълъун абулеб буго дица нужеда : нужер цояв дие хилиплъила .
43013022	Лъил хІакъалъулъдай ГІисаца гьеб абулеб бугебилан рихха-хочун цоцахъ ралагьана муридал .
43013023	ГІисае вокьулев цо мурид кваналев вукІана гьесул каранда цеве чІун .
43013024	Симон Пётрица гьев муридасде ишан гьабуна лъил хІакъалъулъ бицунеб бугебали дуца гьикъейилан .
43013025	ГІисал карандеги гьетІун , гьес гьикъана : — Я , БетІерчІахъад , щив гьев ?
43013026	ГІисаца жаваб кьуна : — СуркІиниб ччун дица чадил кесек кодобе кьурав чи вуго гьев . Босун , суркІинибги ччун , чадил кесек гьес кьуна Симонил вас Ягьуда Искариотихъе .
43013027	Гьеб чадил кесек кодобе босарабго , Ягьудал чорхолъе илбис лъугьана . Гьебмехалъ ГІисаца гьесда абуна : — Дурго гьабулеб иш дагьаб хехго гьабе , — ян .
43013028	Амма кваналел рукІаразул цонигиясда бичІчІичІо щай ГІисаца гьедин абурабали .
43013029	ГІарац жаниб лъураб таргьа Ягьудахъ букІиндал , цо-цоязда ккана байрамалде къваригІараб-тараб босизе яги цо мискинчиясе садакъа кьезе айилан абулеб бугин .
43013030	Чадил кесекги босун , Ягьуда вахъун къватІиве ана . Сордо нахълъараб заман букІана гьеб .
43013031	Ягьуда къватІиве аравго , ГІисаца абуна : — ГІадамил Лъимер машгьурлъана гьабсагІат . Гьесдалъун Аллагьги машгьурлъана .
43013032	Гьесдалъун Аллагь машгьурлъун вугелъул , живго ГІадамил Лъимерги машгьурлъиларищ Аллагьасдалъун . Аллагьас цІакъ хехго машгьур гьавила гьев .
43013033	Дир хириял лъимал , нужеда аскІов гІемераб мехалъ хутІиларо дун . Дун валагьулел рукІина нуж . Дица ягьудияздаги абуна дун унеб бакІалде нужеда рачІине кІоларилан , гьединго нужедаги абулеб буго гьанже : « Нужеда рачІине кІолеб бакІ гуро доб дун унеб бакІ » .
43013034	Цо цІияб амру гьабила дица нужее : цоцазе рокьа нуж . Дие нуж рокьарал гІадин рокьа нуж цоцазеги .
43013035	Нуж цоцазе рокьулел рукІиналдасан киназдаго лъала нуж дир муридал рукІин . Симон Пётрица гьикъана : — Я , БетІерчІахъад ! Киве инехъин мун вугев ?
43013036	ГІисаца гьесие жаваб кьуна : — Гьанже дун унев вугеб бакІалде дуда вачІине кІвезе гьечІо . Цинги нахъа вачІина мун .
43013037	Пётрица гьикъана : — Я , БетІерчІахъад , гьанже щай кІолареб дида дуда хадув вачІине ? Дуе гІоло дица рухІги кьела .
43013038	ГІисаца абуна : — Дие гІоло рухІ кьезе хІадурав чийищха мун ? ХІакълъун абулеб буго дица дуда : хІелеко бахъиналде лъабцІул инкар гьабила дуца дидаса .
43014001	ГІисаца абуна : — РакІ къварилъун рукІунге нуж . Нужерго Аллагьасде иман лъе , дидеги иман лъе .
43014002	Дир Инсул минаялъур гІемерал рукъзал руго . Гьел гІемер рукІинчІелани , гьедин абилароан дица . Нужее гьениб бакІ къачІазе унев вуго дун .
43014003	Гьениб нужее бакІ къачІан бахъиндал , дун тІадвуссун вачІина нуж дидаго цадахъ рачине , нужги дида аскІор рукІине .
43014004	Дун унев вугеб бакІалде нух лъала нужеда .
43014005	Фомаца гьикъана гьесда : — Я , БетІерчІахъад ! Нижеда мун унев вугеб бакІ лъалеб гьечІелъул , гьенибе нух кин нижеда лъалеб ?
43014006	ГІисаца жаваб кьуна : — Дун вуго нух . Дун вуго хІакъикъат . Дун вуго чІаголъи . Дидалъун гурони цониги инсан дир Инсухъе вачІине гьечІо .
43014007	Дун нужеда лъалев вугелъул , дир Эменги лъала нужеда . Жакъа къоялдаса нахъе нужеда гьев лъана ва нужеда гьев вихьана .
43014008	Филиппица абуна : — Я , БетІерчІахъад ! Гьев дур Эмен вихьизаве нижеда . Гьебги гІела нижее .
43014009	ГІисаца абуна : — Гьабгощинаб мехалъ нужеда цадахъ вукІарав дун лъаларевищха , Филипп , дуда ? Дун вихьарав чиясда дир Эменги вихьана . Дур Эмен вихьизавейилан щай дуца абулеб ?
43014010	Мун божулагури дун Инсулъ вукІиналдаги , Эмен дилъ вукІиналдаги . Нужеда кІалъалаго дир кІалдисан бачІараб цониги рагІи дунго лъикІав лъугьун абичІо дица . Дир щибаб ишги дилъ вугев дир Инсуца гьабураб буго .
43014011	Дун Инсулъ вукІиналдаги , Эмен дилъ вукІиналдаги божа нуж . Гьелда божичІони , дир хІикматал ишаздагІаги божа .
43014012	ХІакълъун абулеб буго дица нужеда : дида божулев чиясда кІвезе буго дица гьабурабги гьабизе , жеги цІикІкІунги гьабизе , гьанже дун дирго Инсухъе ине вугелъул .
43014013	Дица тІубазабила , дир цІар рехсон нужеца щиб гьараниги , — Васасдалъун Эмен машгьурлъизе .
43014014	Дир цІар рехсон нужеца щиб дида гьараниги , гьеб дица тІубазабила .
43014015	Дун нужее вокьулев ватани , дир амруязда рекъон хьваде .
43014016	Дица Инсуда гьарила ва гьес нужехъе битІила абадул абадиялъ нужедаса батІалъичІого нужер ракІбатизабулеб
43014017	РитІухълъиялъул РухІ . ГІаламалъ гьеб къабул гьабизе гьечІо , гІаламалда гьеб лъаларелъул , бихьуларелъул . Амма нужеда гьеб лъала , гьеб гьабсагІатги нужеда аскІоб бугелъул ва кидаго нужелъ букІинеги бугелъул .
43014018	Дица нуж бесдаллъун теларо . Дун нужехъе вачІина .
43014019	Цодагьаб мехалдасан дун ина гІаламалда вихьуларелъуве , амма нужеда дун вихьила . Дун чІаго вугелъул , нужги чІаго рукІина .
43014020	Гьеб къоялъ лъала нужеда дун дирго Инсулъ вугевлъи , нуж дилъ ругеллъи , дун нужелъги вугевлъи .
43014021	Дир амру жиндихъ бугев ва гьеб тІубазабун хьвадарав чи ккола дун вокьулев чи , дун вокьулев чи дир Инсуеги вокьила , диеги вокьила ва гьев чиясе дица дунго загьир гьавила .
43014022	Ягьудаца ( Ягьуда Искариот гуро гьев ) гьикъана : — Я , БетІерчІахъад , гІаламалъего загьир гьавичІого , цохІо нижее мунго загьир гьавиялъул магІна щиб ?
43014023	ГІисаца гьесие жаваб кьуна : — Дун вокьулев чияс дир рагІи рекІелъ цІунила , гьев дир Инсуе вокьила . Цинги ниж гьев чиясухъе рачІина , ва нижер чІей гьесухъ букІина .
43014024	Дун вокьуларев чияс дир рагІи рекІелъ цІунуларо , амма нужеда рагІараб рагІи дир гуро , дун витІарав дир Инсул буго .
43014025	Дун нужеда цадахъ вукІаго абун толеб буго дица гьеб .
43014026	Нужер ракІбатизабулеб ва дун хисун нужехъе БетІергьанас битІизе бугеб Илагьияб РухІалъ кинабго малъила нужеда ва дица малъун тарабщинабги ракІалде щвезабила .
43014027	Дица нужее рекъел толеб буго , дирго рекъел кьолеб буго дица нужее , дуниялалъ кьолеб бугеб гІадин гуребха дица нужее гьеб кьолеб бугеб ! РакІ къварилъун рукІунге ва хІинкъуге нуж !
43014028	Нужеда рагІанагури дица абулеб дун нужеда аскІоса инин ва нужеда аскІове тІадвуссун вачІинилан . Нужее дун вокьулев ватани , нуж рохизе ккола дица Инсухъе унев вугилан абидал . Дир Эмен дидаса гІемерго тІадегІанав вугелъул !
43014029	Дица нужеда цебеккунго бицун толеб буго , гьеб кинабго дица бицухъе лъугьараб мехалъ , нуж дида божизе .
43014030	Дагьаб заман хутІана дие нужгун кІалъазе . Дуниялалъулго кверщелчи тІаде щолев вуго , амма дун гьесул кверщаликь вугев чи гуро .
43014031	Дирго Эмен дие вокьулевлъи гІаламалда лъазе гІоло тІубазабула дица гьес дие амру гьабурабщинаб . Гьанже тІаде рахъа , гьаниса нахъе рилълъине ккола нилъ .
43015001	ГІисаца абуна : — ХІакълъунго дун ккола цІолбол гъабу . Дир Эменги ккола ахикь гьеб чІарав ахихъан .
43015002	ТІад цІибил бижуларел дир чІорал гьес къунцІун нахъе рехула . ЦІибил бижулел чІорал гьес кІурула , гьезда тІад дагьабги цІикІкІун цІибил бижизе .
43015003	Дица нужеда абураб рагІудалъун нуж рацІцІалъун руго .
43015004	Нуж дилъ рукІа , дун нужелъги вукІина . Гъабудаса къунцІараб чІоралда цІибил бижулареб гІадин , дилъ рукІинчІони , нужедасаги щибго пайда букІинаро .
43015005	Дун ккола цІолбол гъабу , нуж ккола гьелъул чІорал . Гьев чи дилъ вугони , дун гьесулъги вугони , гьеб чІоралда тІад гІемераб цІибил бижила . Дидаса ратІалъун нужеда щибниги гьабизе кІоларелъул .
43015006	Амма гьев чи дилъ гьечІони , цІолбол гъабуялдаса къунцІараб чІор гІадин , нахъе рехула гьев . Ахикьа ракІарун цІадаре ран рухІула гьединал чІорал .
43015007	Нуж дилъ ругони , дир рагІабиги нужелъ хутІани , гьебмехалъ нужеца гьарарабщинаб лъугьина .
43015008	ЛъикІаб гъабуда цІибил цІикІкІун бижулеб гІадин , нужедаса пайдаги цІикІкІани ва нуж дир унго-унгоял муридаллъунги ругони , дир Инсул машгьурлъи цІикІкІина .
43015009	Инсуе дун вокьулев гІадин , дие нужги рокьула . Нужеде бугеб дир рокьи тІезе биччаге нужеца .
43015010	Дирго Инсул амру дица тІубазабидал , гьесул рокьи дидаса тІолеб гьечІеб гІадин , дир амру нужеца тІубазабуни , дир рокьиги тІезе гьечІо нужедаса .
43015011	Дица гьаб кинабго нужеда бицунеб буго , дир бугеб рохел кидаго нужераблъун хутІизе ва нужер рохел киданиги тІаса камунгутІизе .
43015012	Гьале нужее дир амру : дие нуж рокьулел гІадин , рокье нуж цоцазеги .
43015013	Гьудулзабазе гІоло жиндирго рухІ кьолев чиясулалдаса кІудияб рокьи букІунаро ракьалда .
43015014	Дир амруял нужеца тІуразаруни , нуж дир гьудулзаби руго .
43015015	Дица тІокІаб нужеда лагъзалилан абиларо , лагъасда лъаларелъул гьесул бетІергьанас щиб гьабулеб бугебали . Дица нужеда гьудулзабийилан абулеб буго , дир Инсудасан рагІарабщинаб дица нужеда лъазабидал .
43015016	Дун нужеца тІаса вищичІо , дица нуж тІаса рищана ва ритІана , гъабул чІоралда тІад цІибил гІадин , пайда цІикІкІинабизеги , гьеб абадиялъго хутІизеги , дир цІар рехсон гьарарабщинаб дир Инсуца нужее кьезеги .
43015017	Гьале нужее дир амру : цоцазе рокьа нуж .
43015018	ГІаламалда нуж рихани , нужеда ракІалде щва нужедасаги цеве дун гьезда рихун вукІаравлъи .
43015019	Гьаб гІаламалда релълъарал нуж рукІаралани , нилъерго чагІийин абун рокьилаан нужги гьезие . Гьезие нуж рокьуларо , гьезда релълъаралги гьечІелъул ва дица нуж гьезда гъорлъа тІаса рищунги ругелъул .
43015020	Жиндирго бетІергьанасдаса лагъ тІадегІанав вукІунарилан дица абун букІараб ракІалда бугищ нужеда ? Дие гІазаб-гІакъуба кьураб гІадин , нужееги кьела . Дихъ гІенеккарал гІадин , нужехъги гІенеккила .
43015021	Гьеб кинабго гІазаб-гІакъуба дир цІар сабаблъун гьабила нужее , гьезда лъалев гьечІелъул дун витІарав Аллагь .
43015022	ВачІун дица гьезда бицун букІинчІебани , гьезие мунагь букІинароан , гьанже жидерго мунагь бахчизе гІилла-сабаб батиларо гьезда .
43015023	Дун рихарасда дир Эменги рихина .
43015024	Цогидаздасан киданиги загьирлъичІел мугІжизатал дица гьезда рихьизарун рукІинчІелани , гьезие мунагь букІинароан . Амма гьеб кинабго бихьаниги , рихун руго гьезда дунги дир Эменги .
43015025	Гьаб кинабго лъугьунеб буго гьезул къануналда бугеб гьадинаб калима ритІухълъизе : « ГІиллаго гьечІого рихана гьезда Дун » .
43015026	Нужер ракІбатизабизе дир Инсудасан бачІунеб РитІухълъиялъул РухІ Инсухъан дица нужее битІараб мехалъ , гьелъги нугІлъи гьабила дие .
43015027	Нужецаги нугІлъи гьабила дие , авалалдаса бахъарабго ругелъул нуж дида цадахъ .
43016001	Гьеб кинабго дица нужее бицунеб буго нуж къосинчІого хутІизе .
43016002	Нуж синагогаялдаса къватІире гъела . Нуж чІвалев чиясда гьанже Аллагь жиндаса разилъилилан ракІалде кколебгицин заман бачІунеб буго .
43016003	Гьез гьеб гьабила я дун , яги дир Эмен гьезда лъачІелъул .
43016004	Дица нужеда гьаб бицун толеб буго , гьединаб заман бачІараб мехалъ гьалъул хІакъалъулъги ГІисаца нижеда бицун букІанилан нужеда ракІалде щвезе . Дун нужеда цадахъ вукІиндал бицун букІинчІо дица гьеб нужее гьанжелъизегІан .
43016005	Гьанже дун унев вуго дун ВитІарасухъе , ва нужер цонигияс гьикъиларо мун киве унев вугевилан .
43016006	Гьале , дица гьеб бицараб мехалъ , нужер рекІелъе пашманлъи лъугьана .
43016007	Амма хІакълъун абулеб буго дица нужеда : дун ун лъикІ нужее . Дун инчІони , нужер ракІбатизабулеб РухІ бачІине гьечІо . Инеги ун , дицайин нужехъе гьеб битІизе бугеб .
43016008	БачІун гьелъ загьирлъизарила гІаламалъул мунагьалги , дир ритІухълъиги , суд гьабулеб къо тІаде гІунтІулеб букІинги .
43016009	« ГІаламалъул мунагьаздасан » бичІчІула — диде иман лъечІолъи ;
43016010	« дир ритІухълъиялдасан » бичІчІула — дун дирго Инсухъе унев вукІинги тІокІав нужеда вихьизе гьечІевлъиги .
43016011	« Суд гьабулеб къоялдасан » бичІчІула — гьаб дуниялалъул кверщелчиясе тамихІ гьабун букІин .
43016012	ГІемераб жо бугоан дир нужеда бицине , амма гьеб кинабго жеги нужер ургьибе унаро .
43016013	ХІакъабщинаб загьирлъулеб РухІ рещтІараб мехалъ , гьелъ бицина нужее хІакъабщиналъул . Жибго лъикІаб лъугьун гурелъул гьеб кІалъазе бугеб , жиндаго рагІарабщинаблъидал гьелъ бицине бугеб нужехъе рещтІараб мехалъ .
43016014	Гьеб РухІалъ дун машгьурлъизавила . Дихъ бугебаб , дихъаги босун , нужее загьир гьабила гьелъ .
43016015	Дир Инсул бугебщинаб дирги буго . Гьединлъидалин дица абураб дихъ бугебаб , дихъа босун , нужее загьир гьабулеб бугин гьелъилан .
43016016	КватІичІого дун нужеда вихьуларелъуве ина . Цинги гІемерго кватІичІого вихьизеги вихьила нужеда дун .
43016017	Гьебмехалъ цо-цо муридазда гьоркьоб гьадинаб кІалъай ккана : — КватІичІого жив нужеда вихьуларелъуве инилан , цинги гІемерго кватІичІого вихьизеги вихьилилан абулеб буго , жиндирго Инсухъе иналъул бицунеб буго . Гьелъул магІнагІаги щибдай ?
43016018	Цоги гьез абулеб букІана : — КватІичІогойилан абураб рагІул магІна щибдай ? Гьес бицунеб жо нилъеда бичІчІулеб гьечІогури .
43016019	Жиндие суалал кьезе муридазе бокьун бугеблъи лъан , ГІисаца гьезда абуна : — КватІичІого вихьуларелъуве инин , цинги гІемер кватІичІого вихьизеги вихьилин абурал дир рагІабазул магІна лъазе бокьун гурищ нуж цоцазда цІехолдулел ругел ?
43016020	ХІакълъун абулеб буго дица нужеда : дида хадур магІаби гьарун гІодила нуж . Амма гІалам бохила . Нуж пашманлъила , амма гьеб нужер пашманлъи рохелалде сверила .
43016021	Лъимер гьабизе заман щун , хІара чІварай чІужугІаданалъе гІазаб букІуна . Амма лъимер гьабурабго , гьеб гІазабги кІочон тун , гьей йохула гьаб дуниялалде цоги инсан вачІинавунин жинцайилан .
43016022	Гьедин нужги гьанже пашманго руго , амма нахъеги дида нуж рихьараб мехалъ , рохалил цІела нужер ракІал ва гьеб рохелги нужехъа лъицаниги бахъиларо .
43016023	Гьеб къоялъ нужеца дида щибниги гьикъиларо . ХІакълъун абулеб буго дица нужеда : нужеца щиб гьараниги , дир цІаралъе гІоло , кьела нужее дир Инсуца .
43016024	Дир цІар рехсон нужеца гьанжелъагІан щибниги гьаричІо . Гьанже гьаре нужерго , гьарараб щвела , нужер рохелги тІаса камиларо .
43016025	Гьаб киналъулго хІакъалъулъ мисал бачун бицунаан нужеда дица . Амма тІаде щолеб буго , мисалал рачинчІого , Инсул хІакъалъулъ рагьун нужеда лъазабизе бегьулеб заман .
43016026	Гьеб къоялъ дир цІар рехсон гьардела нуж . Нужер рахъалъ Инсуда щибниги гьарилилан абулеб гьечІо дица нужеда .
43016027	Дир Инсуе жиндиегоги рокьула нуж , нужее дунги вокьидал ва дун Аллагьас витІун вукІиналдаги божидал .
43016028	Дун Инсуца витІун вачІана гьаб дуниялалде , гьанже , дуниялги тун , Инсухъе тІадвуссун унев вуго .
43016029	— Гьанже нижеда бичІчІуледухъ , цониги мисал бачинчІого , бицунеб бугоха дуца , — ян абуна муридаз . —
43016030	Нижеда бичІчІана дуе суал кьелалдего дуда кинабго лъалеблъи . Гьединлъидал ниж божула мун Аллагьас витІарав вукІиналда .
43016031	— Гьанже божанищ нуж ? — ан абуна ГІисаца . —
43016032	Гьале тІаде щолеб буго , дунги вукІаралъув тун , нуж рахъ-рахъалде тІурун унеб заман . ТІаде щунго буго гьеб ! Амма дун дунго цохІо хутІизе гьечІо , дида цадахъ дир Эмен вугелъул .
43016033	Дица гьаб нужеда бицана , дилъ нужеда рекъел батизе . Гьаб дуниялалда нужее гІазаб-гІакъуба букІина . Амма нуж къвакІун чІа . Дун гьаб дуниялалдаса бергьана .
43017001	Муридазе гьеб хабар бицун бахъарабго , зобалаздеги валагьун , ГІисаца абуна : — Я , дир Эмен ! Дир болжал тІаде щвана . Дурго Вас машгьурлъизаве , гьес мунги машгьурлъизавизе .
43017002	ТІолабго гІаламалда тІад ихтияр кьуна дуца гьесие , дуца жиндихъе кьуралщиназе Васас абадияб гІумру насиблъизабизе .
43017003	Абадияб гІумру ккола ХІакъав ва Цогояв Аллагь мунги ва дуца витІарав МасихІ ГІисаги лъай .
43017004	Дуца тІадкъараб ишги тІубазабун , дица гьаб ракьалда мун машгьурлъизавуна .
43017005	Я , дир Эмен ! Гьаб дуниял бижилелдего , дун дуда аскІов вукІараб мехалъ , дир букІараб машгьурлъиялдалъун машгьурлъизаве гьанжеги дуца дун .
43017006	ГІаламалда гьоркьоса дуца дихъе кьурал гІадамазе рагьана дица дур цІаралъул хІакъикъат . Гьел дур рукІана , цинги гьел дуца дихъе кьуна ва гьел дур рагІухъ гІенеккана .
43017007	Гьанже гьезда лъана дуца дие кьурабщинаб дудасан бугеблъи .
43017008	Дуца дихъе кьурал рагІаби дица гьезие кьуна , гьез гьел къабулги гьаруна . ХІакълъунго гьезда бичІчІана дун дудасан вачІарав вукІин ва дун дуца витІун вукІиналдаги божана .
43017009	Гьезие гІоло гьарулеб буго дица дуда . Дуниялалда ругел киналго гІадамазе гІоло гуреб , дуца дихъе кьуразе гІолойин , гьел дур ругелъул .
43017010	Дир ругелщинал дур руго , дур ругелщинал дирги руго . Гьезулъги машгьурлъана дун .
43017011	Дун гьанже гьаб дуниялалда вукІинаро , амма гьалги гьаб дуниялалда тун вачІунев вуго дун духъе . Я , дир Илагьияв Эмен ! Нилъ цого ругел гІадин , гьелги цого рукІинаре , дуца дие кьураб дур цІаралдалъун .
43017012	Дун гьезда цадахъ вугеб мехалъ , дица гьел хвалде ине риччачІого цІунана дуца дие кьураб дур цІаралдалъун . Цо чи хутІизегІан цІунана . Гьев хвалде ана , гьелъул хІакъалъулъ ТІехьалда хъвараб ритІухълъизе кколеб букІиндал .
43017013	Гьанже дун духъе вачІунев вуго . Дун дуниялалда вугебгІан заманаялъ дица гьаб гьазда бицунеб буго , дидаса бугеб гьазул рохел тІаса камунгутІизе .
43017014	Дица дур рагІи гьазухъе кьуна ва гьаб гІаламалда рихана гьал , дун гьаб дуниялалъул чи гурев гІадин , гьалги гьаб дуниялалъул чагІи гурелъул .
43017015	Гьаб гІаламалда гьоркьоса гьал нахъе рачейилан гуро гьарулеб бугеб , гьанир гьал илбисалдаса цІунеян гьарулеб буго дица .
43017016	Дун гьаб дуниялалъул чи гурев гІадин , гьалги гьаб дуниялалъул чагІи гуро .
43017017	ХІакъаб къудраталдалъун дуца гьал дуе хъулухъалъе ратІа гьаре . Дур рагІи хІакъаб буго .
43017018	Дуца дун гІаламалъухъе витІарав гІадин , дица гьалги гІаламалъухъе ритІулел руго .
43017019	Дуе хъулухъалъе дуца дун ватІа гьавуна , хІакъаб къудраталдалъун гьалги ратІа гьаре .
43017020	ЦохІо гьазул рахъалъ гуребги , гьазул рагІудалъун диде иман лъезе бугелщиназул рахъалъги гьарулеб буго дица :
43017021	Я , дир Эмен , гьал цолъун рукІаги мун дилъ вугев гІадин , — дун дулъ вугев гІадин , гьалги нилъелъ рукІине риччанте , — дун дуца витІун вукІиналда гІалам божизе .
43017022	Дуца дие кьураб машгьурлъи дица гьазиеги кьуна . Дунги Мунги гІадин цолъун рукІине риччанте гьалги .
43017023	Дун гьазулъ вукІина , мун дилъги вукІина , риччанте гьал тІубанго цоцалъ цолъун рукІине ва гьелдалъун гІаламалда лъазе дун дуца витІун вукІаравлъиги ва дун гІадин дуе гьал рокьулеллъиги .
43017024	Я , дир Эмен ! Гьанир дуца дихъе кьурал гІадамал гьенирги дида аскІор рукІине бокьун буго дие . Дуниял бижилелдего вокьулев вукІиндалха дуе дун . Дуца дун машгьурлъизави гьазда бихьизе .
43017025	Я , дир РитІухъав Эмен ! ГІаламалда мун лъачІо , амма дида лъала мун , гьаздаги лъана дун дуца витІаравлъи .
43017026	Дур хІакъалъулъ рагьун бицана дица гьал гІадамазда , хадубккунги бицина , дуца дие кьураб рокьи гьазиеги гІахьалаб букІине ва дун гьазулъ хутІизе .
43018001	Гьеб дугІа лъугІун хадуб , жиндирго муридалгун цадахъ , ГІисаца Кедрон лъар бахана . Гьеб рахъалда букІараб цо ахикье ун , муридазда цадахъ гІодов чІана .
43018002	Гьесие хилиплъарав Ягьудадаги лъалаан гьеб бакІ . Жиндирго муридалгун ГІиса чанги вачІунаан гьениве .
43018003	Гьединлъидал Рималъул рагъухъабиги чІахІиял кашишзабазги фарисеязги ритІарал Мукъадасаб Рукъалъул хъаравулзабиги рачун вачІана Ягьуда гьениве . Гьезухъ букІана ярагъги , канлъуе бакараб канги , чирахъалги .
43018004	Гьениб жиндие ккезе бугебщинаб цебеккунго лъалев ГІисаца , данде ун , гьезда гьикъана : — Щив нужеца валагьулев вугев ? — абун .
43018005	— Назареталдаса ГІиса валагьулев вуго , — ян жаваб кьуна гьез . — Дун вуго Дов , — ан абуна ГІисаца . Хиянатчи Ягьудаги вугоан гьезда гьоркьов .
43018006	Жив Дов вугилан ГІисаца абидал , киналго нахъегІан къана ва ракьалда гІодор ккана .
43018007	Нахъеги гьикъана гьезда щив валагьулев вугевилан . Гьез абуна Назареталдаса ГІиса валагьулев вугилан .
43018008	ГІисаца абуна : — Дица абунагури нужеда дун Дов вугилан . Дун валагьулев вугев ватани , гьал нахъе риччай .
43018009	( Гьедин гьес абуна жинцаго дугІадулъ рехсараб гьадинаб калима ритІухълъизе : « Дуца дихъе кьуразул цонигияв хвалде ине виччачІого цІунана дица » . )
43018010	Гьебмехалъ Симон Пётрица хвалчен лъалиниса бахъана ва цохІо хьвагІаралъ цо рагьтІателасул кваранаб гІин къотІана . ( Бищунго кІудияв кашишасул гьев рагьтІателасда цІар Малх букІана . )
43018011	— Дуца хвалчен лъалиниб лъе , — ян абуна ГІисаца Пётрида . — Дир Инсуца дихъе кьураб лълъар гьекъечІого бегьилищ дица ?
43018012	Гьебмехалъ азарилбетІерасги , Рималъул рагъухъабазги , ягьудиязул Мукъадасаб Рукъалъул хъаравулзабазги , кквезеги ккун , вухь-вухьана ГІиса .
43018013	Цин гьев вачана гьеб соналъ бищунго кІудияв кашишлъун вукІарав Кайафал вакьад Гьаннал бакІалде .
43018014	Гьев Кайафа вукІана тІолабго халкъ хвеялдаса цо чи хвей лъикІилан добмехалъ ягьудиязе гІакълу кьурав чи .
43018015	ГІисада хаду-хадур рачІунел рукІана Симон Пётрги цоги муридги . Гьев мурид кІудияв кашишасда лъалев чи вукІиндал , ГІисада хадув гьесул азбаралъуве лъугьана .
43018016	Пётр къватІивехун кавудахъ чІун вукІана . Цинги кІудияв кашишасда лъалев дов мурид къватІиве вачІана ва , кІалтІа хъаравуллъиялда йикІарай ясалдаги абун , Пётрги азбаралъуве виччазавуна .
43018017	Гьебмехалъ гьей ясалъ Пётрида гьикъана : — Гьадав чиясул муридцин гурищ мунги ? Гурилан абуна Пётрица .
43018018	Квачараб сордо букІана гьеб . Лагъзадерицаги Мукъадасаб Рукъалъул хъаравулзабацаги азбаралъуб цІа бакана . Пётрги чІана гьезда аскІов цІадухъ .
43018019	КІудияв кашишас ГІисада цІехолеб букІана гьесул муридазулги ва гьезда малъараб диналъулги хІакъалъулъ .
43018020	ГІисаца гьесда абуна : — Дица халкъалъе хабар бицунаан киназдаго бихьун , киназдаго рагІун . Ягьудиял ракІарараб бакІалда синагогаялъуб яги Мукъадасаб Рокъоб гьабулаан дица вагІза-насихІат . Балъго дица лъиданиги щибниги бицунароан .
43018021	Дида щай дуца гьеб гьикъулеб ? Дихъ гІенеккун рукІаразда гьикъе щиб дица бицунеб букІарабилан . Гьале гьаздаги лъала щиб дица бицарабали .
43018022	ГІисаца гьедин абидал , аскІов вукІарав Мукъадасаб Рукъалъул цо хъаравулас кІаркьен чІвана гьесул : — Гьединищ дуца кІудияв кашишасе жаваб кьолеб бугеб ? — анги абун .
43018023	ГІисаца гьесда абуна : — Дица мекъи абулеб бугеб батани , дуца гьал киназдаго цебе гьеб мекъи букІин чІезабе . Дица битІараб бицунеб бугеб батани , дуца дида кьабиялъе гІилла щиб ?
43018024	Вухь-вухьун вугев ГІиса бищунго кІудияв кашиш Кайафал бакІалде вачейилан амру гьабуна гьебмехалъ Гьаннаца .
43018025	Симон Пётр хинлъизе цІадухъ вахъун чІун вукІана . — Мунги досул муридищ ? — ан гьикъана цояс . Гурилан нагІадала ккуна гьес .
43018026	КІудияв кашишасул цо рагьтІателас ( гьев вукІана Пётрица гІин къотІарасул гІагарав чи ) Пётрида гьикъана : — Дова ахикь гьадасда цадахъ дида вихьарав чи гурищ мун ?
43018027	Жив гьенив вукІинчІилан нахъеги нагІадала ккуна Пётрица . Гьеб параялда хІелеко гІегІедана .
43018028	Кайафал бакІалдасаги ГІиса вачана сардарасул кІалгІаялде . ХъахІлъи балеб букІана . Жалго хъублъизе бокьичІого , ягьудиял кІалгІаялъуре лъугьинчІо , Пасхаялъул хирияб кванде ине кколел рукІиндалха гьел .
43018029	Живго Пилат вачІана къватІиве . Гьев чиясде нужеца гІунтІизабулеб бугеб гІайиб-хатІа щибилан гьикъана гьес .
43018030	Гьав такъсирчи вукІинчІевани , нижеца духъе вачинароанилан жаваб кьуна гьесие ягьудияз .
43018031	Пилатица абуна : — Вачун нужерго къануналда рекъон къотІе гьесие хІукму . Ягьудияз абуна чи чІвазе къотІизе жидер ихтияр гьечІилан .
43018032	( Гьеб гьедин ккана живго кин холевали ГІисаца цебеккунго бицун букІарабги ритІухълъизе гІоло . )
43018033	Гьебмехалъ Пилат кІалгІаялда жаниве лъугьана . ГІисаги вачун вачІана гьениве . — Мунищха кколев жугьутІазул парччахІ ? — абун гьикъана гьесда Пилатица .
43018034	ГІисацаги данде суал кьуна : — Дудаго ракІалде ккунищ дуца гьедин абулеб бугеб , яги цогидазищ дуда дир хІакъалъулъ гьедин бицараб ?
43018035	Пилатица жаваб кьуна : — Дун жугьутІавиланищ дуда ккарав ? Дур халкъалъги чІахІиял кашишзабазги кьуна мун дихъе . Щиб дуца гьабураб ?
43018036	ГІисаца жаваб кьуна : — Дир ПарччахІлъи гьаб дуниялалда гуро бугеб . Гьанив дун ПарччахІ вукІаравани , дир нукарзаби дун цІунун рагъилаан , ягьудиязул хІакимзабаз дун кверде восизе виччалароан гьез . Амма гьанже дир ПарччахІлъи гьаниб гуро бугеб .
43018037	Пилатица абуна : — Кин бугониги мун ПарччахІ рагІулаха . Уйищ ? — Дуца абулеб бугоха дун ПарччахІ вугилан . Дун гьавуна ва гьаб дуниялалде вачІана хІакъабщиналъе нугІлъи гьабизе . ХІакъабщинаб бокьулев кинавго чиясда рагІула дир гьаракь .
43018038	« ХІакъабщиналъул » магІна щибилан гьикъана Пилатица . Цинги гьев ягьудиязухъе къватІиве ана . ГІиса хъанчида вазе хІукму гьабула — Досда щибниги гІайиб-хатІа батулеб гьечІо дида , — ян абуна гьес гьезда . —
43018039	Пасхаялъул хІурматалда цо туснахъ къватІиве виччалеб гІадатги цІунун , гьадав « жугьутІазул ПарччахІ » нахъе виччазе бокьилищ нужее ?
43018040	— Гьев виччаге , Барабба виччай ! — ян ахІана гьез . ( Барабба вукІана хъачагъ . )
43019001	Пилатица амру гьабуна , гьениса нахъе вачун , ГІиса цІалаца вухейилан .
43019002	Рагъухъабаз зазил хьухьун таж лъуна ГІисал ботІрода . БецІбагІараб ххамил гІабаги рехана гьесул мугъзаде .
43019003	Цинги аскІоре рачІун : « ЖугьутІазул парччахІ чІахъаги ! » — ян ахІулаго , ГІисал гьумер бухулеб букІана гьез .
43019004	Пилатица , нахъеги къватІиве вачІун , ягьудиязда абуна : — ГІенеккея , дица дов къватІиве вачунев вуго , досда тІад гІайиб чІезабизе дида кІвечІеблъи нужеда лъан букІине .
43019005	Зазил тажги ботІрода лъун , багІараб гІабаги мугъзаде рехун , вачун вачІана ГІиса . — Гьале гьев чи ! — ян абуна Пилатица .
43019006	Гьев вихьаравго чІахІиял кашишзабиги Мукъадасаб Рукъалъул хъаравулзабиги ахІдезе лъугьана : — Хъанчида вазе витІе ! Хъанчида вазе витІе ! Пилатица абуна : — Нужецаго вай гьав хъанчида . Дида кІоларо гьасда гІайиб чІезабизе .
43019007	Ягьудияз гьесда абуна : — Нижерги нижерго къанун буго . Нижер къануналда рекъон гьев чІвазе ккола , гьес жив Аллагьасул Вас вугилан абулеб бугелъул .
43019008	Гьедин гьез абулеб рагІидал , Пилат дагьавги цІакъ хІинкъана .
43019009	ГІисаги вачун , кІалгІаялъуве лъугьун , гьикъана гьесда : — Мун киса ? — ян . ГІисаца жаваб кьечІо .
43019010	Пилатица гьесда абуна : — Дида кІалъаларилан чІунищ мун вугев ? Дуда лъаларищ , дие бокьани , мун хъанчида вазе яги нахъе виччазе дир ихтияр букІин ?
43019011	ГІисаца жаваб кьуна : — Аллагьасул къадар гьединаб букІинчІебани , дие щибниги гьабизе ихтияр букІинароан дур . Дуеялдаса цІикІкІараб мунагь букІина дун духъе кьуразе .
43019012	ГІисаца гьедин абидал , Пилатица хІаракат бахъулеб букІана гьев нахъе виччазе . Амма ягьудиял ахІдолел рукІана : — Дуца гьев нахъе виччани , къайсарасул гьудул вукІинароха мун . Живго парччахІлъун рикІкІунев чи — гьев ккола къайсарасда дандечІарав чи !
43019013	Ягьудияз гьедин абидал , Пилатица ГІиса къватІиве вачана . ГамачІ ккураб къотІнов ( жугьутІ мацІалда гьелда цІар букІана « Габбата » ) суд гьабизе вахунеб тахида тІад гІодов чІана Пилат .
43019014	Гьеб букІана Пасхаялда цебесеб къоялъул къалъул гІуж . Пилатица ягьудиязда абуна : — Гьале нужер парччахІ !
43019015	Гьез ахІулеб букІана : — ВитІе , витІе , хъанчида вазе витІе ! Пилатица абуна : — Нужер ПарччахІ хъанчида вазе витІизе бегьилищ дица ? ЧІахІиял кашишзабаз ахІана : — Къайсар тун батІияв парччахІ гьечІо нижер !
43019016	Ахирги Пилатица ГІиса хъанчида вазе гьезухъе кьуна . Гьевги вачун рагъухъабиги ана .
43019017	Жиндирго хъанчги баччун , « Гвангвара » абулеб бакІалде ( жугьутІазул мацІалда гьеб бакІалда цІар букІана « Голгота » ) вачана ГІиса .
43019018	Гьенив гьев хъанчида вана . КІиго чиги вана ГІисада цадахъ хъанчида : цо кваранаб рахъалда , цояв квегІаб рахъалда . ГІиса бакьулъе ккана .
43019019	Пилатица амру гьабун букІана : « Назареталдаса ГІиса — жугьутІазул парччахІ » абун хъвараб хъарщи чІвайин ГІисал хъанчида .
43019020	ЖугьутІазул , греказул ва латиназул мацІалда хъван букІиндал , гІемерал ягьудияз цІалана гьеб . Гьеб бакІ шагьаралде гІагардаго букІиндал , гІемерав чи вачІун вукІана гьениве .
43019021	Ягьудиязул чІухІби-хІакимзабаз Пилатида абуна : — « ЖугьутІазул парччахІ » — абун хъвазе бегьулароан букІараб . Гьелда хъвазе ккола « Гьас абулеб букІана жив жугьутІазул парччахІ вугилан » .
43019022	— Дица хъвавухъе те , — ян абуна Пилатица .
43019023	ГІисаги хъанчида ван , рагъухъабаз гьесул ретІел жидеего босана ва ункъасдаго гьоркьоб бикьана . Къвалалгун цадахъ бессун гьабураб , букъараб бакІго гьечІеб халатаб сугърал гурдеги щвана гьезие .
43019024	Гьез хІукму гьабуна тІутІун хвезабичІого , можоро бахъун бергьарасе тезе . Гьедин гьабизеги гьабуна рагъухъабаз , ва ТІехьалда хъван букІараб гьадинаб калима ритІухълъана : « Дир ретІел гьез жидедаго гьоркьоб бикьана . Дир гурде лъие щвелебали можоро тІамуна гьез » .
43019025	ГІисал хъанчида цере рахъун чІун рукІана гьесул эбелги , гьесул эбелалъул яцги , Клеопал чІужу Марямги , Магдалаялдаса Марямги .
43019026	Эбелги жиндие вокьулев муридги гьенир чІун рихьидал , жиндирго эбелалда ГІисаца абуна : — Я , дир эбел ! Гьалеха дур вас ! — ан .
43019027	Цинги гьес гьев муридасда абуна гьанже гьей дур эбел кколилан . Гьев муридас нахъа ГІисал эбел жиндаго аскІое ячана .
43019028	Гьелдаса хадубги ГІисада лъана кинабго ТІухьдуз бицухъе кколеб букІин . ТІехьалда бугеб ритІухълъизе гьес абуна жив къечон вугилан .
43019029	ЦІекІаб чогърол цІураб парччи букІана рагъухъабазухъ . Гьеб чогъролъ чІортоги ччун , иссоп абулеб цо гъотІодаса къотІараб гІералда бухьун , гьеб ГІисал кІутІбузда хъвазабуна .
43019030	Чогърол тІагІам мацІалде бачІиндал : « ТІубана ! » — ян абуна ГІисаца . Гьесул бетІер каранде далана ва рухІ босун ана .
43019031	Гьеб букІана рузман къо . Ягьудиязе бокьичІо гьезул къаркъалаби шамат къоялъги хъанчазда равухъе тезе . ( Гьеб шамат къо кІудияб байрамалъул къо букІана . ) Гьединлъидал гьез Пилатида гьарана бохдул рекун хвезеги гьарун , гьезул жаназаби хъанчаздаса рахъизе изну кьейилан .
43019032	РачІун рагъухъабаз бохдул рекана ГІисада цадахъ хъанчида ван вукІарав дов кІиявго чиясул .
43019033	ГІисаде ирга щведал , гьев хун ватана гьезда . Гьединлъидал гьесул бохдулги рекичІо .
43019034	Амма цояс гьесул хьолболъ хеч тункана . Ругънадасан гьулчун бачІана биги лъимги .
43019035	Гьелъул хІакъалъулъ бицана жиндир беразда гьеб бихьарав чияс . Гьес гьеб бицана нуж божизе бокьун . Гьес бицарабги битІараб буго . Гьесда лъала жинца битІараб бицунеб бугеблъи !
43019036	Гьеб гьедин ккана ТІехьалда бугеб гьадинаб калима ритІухълъизе : « Гьесул ракьа бекизе къотІи гьечІо » .
43019037	Цоги ТІехьалда хъван буго : « Хечалъ черх борлъарасухъ ралагьун рукІина гьел » .
43019038	Ягьудиязул заралалдаса хІинкъун балъгого ГІисае муридлъи гьабулев вукІарав Ариматеялдаса Юсупин абулев цо чи ана Пилатихъе , ГІисал жаназа букъизе изну кьейилан гьарун . Пилатица изну кьуна . ВачІун гьев чияс ГІисал жаназа хъанчидаса бахъана .
43019039	Доб цо сордоялъ ГІисахъе ун вукІарав Никодемги вачІана нусго гелавка нахулги босун . БатІи-батІиял хурдузул бахъараб нах букІана гьеб .
43019040	ЖугьутІазул гІадаталда рекъон , махІ берцинаб нахулъ ччун мусралги ран , къачІана гьез ГІисал жаназа .
43019041	Гьев хъанчида вараб бакІалда аскІоб цо ах букІана . Гьеб ахикь букІана нохъода бикІун къачІараб , жанив чи лъечІеб хоб .
43019042	Метер шамат къоялде жугьутІал хІадурлъулеб къо букІиндал , хобги гІагардаго букІиндал , хехго гьенив вукъана гьез ГІиса .
43020001	Анкьил тІоцебесеб къоялъ хъахІлъи балалдего яхъун Магдалаялдаса Марям ГІисал хабаде щвана . Хабал нохъодул кІалтІаса гамачІ нахъе гиризабун батана гьелда .
43020002	Екерун ун гьелъ Симон Пётридаги ва ГІисае вокьулев вукІарав дов муридасдаги бицана ТІадегІанав ГІиса хабалъ гьечІин , гьениса восун кив гьев лъуравалиги лъаларин нижеда .
43020003	ГьебсагІат рахъун Пётрги дов муридги ГІисал хабаде ана .
43020004	КІиялго цадахъ рекерулел рукІана гьел , амма дов мурид тулакав вукІун , Пётридаса цеве щвана гьениве .
43020005	Жаниве къулун валагьидал , мусрал рихьана гьесда гьенир , амма нохъоде гьев лъугьинчІо .
43020006	ТІаде щун хабал нохъоде лъугьарав Пётридаги рихьана гьенир мусралги
43020007	ГІисал бетІер бухьун букІараб квербацІцІги . Гьеб квербацІцІ мусраздаса батІаго гура-сурун лъун бугоан .
43020008	ТІоцеве гьениве щварав дов муридги лъугьана жаниве . ГІисал хоб чІобого бихьидал , божана гьев .
43020009	ГІиса хваралъуса вахъинилан ТІухьдузда бихьизабун букІаралъул магІна жеги бичІчІун букІинчІо гьезда .
43020010	Цинги гьел муридал рокъоре ана .
43020011	Дой Марям хутІана къватІиехун яхъун чІун гІодулей . Цинги гІодулаго гьейги къулана хабалъе .
43020012	ГІисал жаназа букІараб бакІалда къаданив гІодов чІун цояв , хІатІаахада гІодов чІун цогияв — хъахІаб гІабаги ретІарав кІиго малаик вихьана гьелда .
43020013	Гьез Марямида гьикъана : — Йо , чІужугІадан , щай мун гІодулей йигей ? Гьелъ абуна : — Дир ТІадегІанав гьаниса нахъе восун ун вуго , кив гьев лъуравалиги лъалеб гьечІо дида .
43020014	Гьединги абун нахъехун юссиндал , ГІиса ватана нахъа чІун . Амма гьелда лъачІо гьев ГІиса вукІин .
43020015	ГІисаца гьикъана : — Йо , чІужугІадан , щай мун гІодулей йигей ? Щив дуца гьанив валагьулев вугев ? Ахихъан ватилин гьевилан ккун , Марямица абуна : — Я , бетІерчІахъад , дуца гьасул жаназа хабалъа бахъараб батани , киб гьеб лъурабали бице . Дица нахъе босила гьеб .
43020016	— Марям ! — абун , цІар ахІун , кІалъана гьелда ГІиса . — Я , Раббуни ! — ян ахІана Марямица кьурун гьесдехун юссун ( МугІалим абураб магІна буго жугьутІ мацІалда гьеб рагІул . )
43020017	ГІисаца гьелда абуна : — Воре , дуца дун ккун чІезавуге , жеги дун дирго Инсухъе щун гьечІин . Гьанже дир вацазухъе ун , дуца гьезда бице ГІисаца абунин , дирги нужерги Инсухъе , дирги нужерги Аллагьасухъе тІадвуссун унев вугин дун .
43020018	Инеги ун Магдалаялдаса Марямица муридазда бицана жиндаго ТІадегІанав вихьиялъулги ва гьес жинда бицаралъулги хІакъалъулъ .
43020019	Анкьил тІоцебесеб гьебго къоялъул маркІачІумехалъ ягьудияз жидеего зарал гьабилилан хІинкъун , нахъасан нуцІаги рахан муридал ругеб мехалъ , жаниве лъугьун , ракълида хутІагийилан саламги кьун , рукъ бакьулъ вахъун чІана ГІиса .
43020020	Цинги гьес жиндирго квералги хьибилги рихьизаруна гьезда . ТІадегІанав ГІиса вихьиялдаса рохана муридал .
43020021	— Ракълида хутІаги ! — ян такрарги гьабун , ГІисаца гьезда абуна : — Дир Инсуца дун витІарав гІадин , дица нужги ритІулел руго .
43020022	— Гьаб Илагьияб РухІ къабул гьабе , — янги абун , цинги пуна ГІисаца гьезда тІаде : —
43020023	Нужеца чурараб мунагь Аллагьасги чурила гІадамазул . Нужеца чуричІеб гьесги чуриларо .
43020024	АнцІила кІигоязда гьоркьоса « КІилъилав » абун тІокІцІар бугев мурид Фома вукІинчІо ГІиса вачІараб мехалъ гьезда аскІов .
43020025	ТІадегІанав ГІиса вихьанин жидедаян бицана цогидал муридаз Фомада . Амма гьес абуна , гьесул кверазда магІазул ругънал жиндаго рихьизегІан , магІаз лъурал ругъназда килищги хъвазегІан , хочоца лъураб ругънада кверги хъвазегІан , жив божиларилан .
43020026	Микьго къоялдасан , нуцІаги нахъасан рахан , гьенирго данделъун рукІана муридал . Фомаги вукІана гьенив . Рукъ бакьулъ вахъун чІун , ракълида хутІагийилан салам кьуна ГІисаца гьезие .
43020027	Цинги гьес Фомада абуна : — Бихьея , дур килищ кье дир кверазда ругел ругъназда хъвазе , дур кверги кье дихъе дир хьолбода бугеб ругънада лъезе . Дун чІаго вукІиналда щаклъуге , божа мун гьелда .
43020028	— Я , дир БетІергьан ! Я , дир Аллагь ! — ан абуна гьесда Фомаца .
43020029	ГІисаца гьесда абуна : — Дун вихьун , божана мун дида . Гьардарал гурищха дун вихьичІониги божулел гІадамал !
43020030	Гьаб тІехьалда хъвачІел цогидалги гІемерал хІикматал ишал гьаруна ГІисаца , жиндирго муридазда цадахъ гьев вукІараб заманаялда .
43020031	Амма гьаб хъвана гьев ГІиса Аллагьасул Вас МасихІ вукІиналде нужеца иман лъезе бокьун ва гьелдалъун нужее абадияб гІумру насиблъизеги бокьун .
43021001	Гьелдаса хадувги Тибериадаялъул ралъдахъ нахъеги вачІана ГІиса жиндирго муридазухъе . Гьадин ккана гьеб .
43021002	Симон Пётрги , КІилъилав абулев Фомаги , Галилеялъул Кана шагьаралдаса Натанаэлги , Зебедайил кІиявго васги ва цоги кІиго муридги данделъун рукІана гьенир .
43021003	Симон Пётрица абуна жив ччугІа кквезе унев вугилан . Нижги рилълъинилан абуна гьесда гьез . Инеги ун , росоде рахана гьел . Амма гьеб сордоялъ цониги ччугІа кквезе щвечІо .
43021004	Рогьунеб мехалъ ГІиса вихьана гьезда ралъдал рагІалда чІун . Амма муридазда лъачІо гьев чи ГІиса вукІин .
43021005	— Я , дир гьудулзаби , ччугІа ккурабищ ? — ан ахІана ГІисаца гьезде . КквечІилан ахІана гьез .
43021006	Цинги ГІисаца гьезде ахІана росол кваранаб рахъалдехун гьин рехани , гьениб батилин нужеда ччугІа . Гьин рехараб мехалъ гьениб ккураб ччугІил гІемерлъиялъ хІалица бахъана гьеб лъадалъа .
43021007	ГІисае вокьулев вукІарав муридас Пётрида абуна ТІадегІанав вугин довилан . ТІадегІанав абураб рагІи гьесул кІалдиса къватІибе бачІарабго , Симон Пётрица ретІел ретІана ( хІалтІулеб мехалъ ретІел бахъун букІана гьес ) ва лъадалъе кІанцІун рагІалде лъедезе лъугьана .
43021008	Ралъдал рагІалде щвезе нусго галул манзил гурони букІинчІо , амма ччугІил цІураб бакІаб гьинги хадуб цІан цогидал муридаз бачана раса рагІалде .
43021009	Ралъдал рагІалде рахъиндал , тІорччол цІадуда бежулеб ччугІаги батана , гьениб аскІобго чедги батана гьезда .
43021010	ГІисаца абуна нужеца ккуразда гьоркьосаги чанго ччугІа гьанибе босейилан .
43021011	Симон Пётрица хІалица рагІалде цІана чІахІияб ччугІил цІураб гьин . Нусиялда кІикъоялда анцІила лъабго ччугІа батана гьениб , гьебщинаб ччугІа бугониги , гьинги тІун батичІо .
43021012	— Кваназе рачІа , — ян абуна ГІисаца гьезда . Цониги муридасда кІвечІо мун щивилан гьикъизе . Гьев ТІадегІанав вугевлъи лъалеб букІана гьезда .
43021013	Гьезда аскІове вачІун , ГІисаца босунго босун чед кьуна гьезухъе , ччугІаги кьуна гьединго .
43021014	Хваралъуса вахъун хадуб лъабабилеб нухалъги вачІана гьев гьедин муридазухъе .
43021015	Кванан рахъараб мехалъ , ГІисаца Симон Пётрида гьикъана : — Я , Иоаннил вас Симон , гьазиеялдаса цІикІкІун вокьулевищ дуе дун ? Пётрица абуна : — Вокьула , дир ТІадегІанав . Дуда лъалагури дие мун вокьулевлъи . ГІисаца абуна : — Дир чахъаби кваназаре дуца !
43021016	КІиабизеги гьикъана ГІисаца гьесда : — Я , Иоаннил вас Симон , дуе дун вокьулевищ ? — Вокьула , дир ТІадегІанав . Дуда лъалагури дие мун вокьулевлъи . ГІисаца гьесда абуна : — Дир чахъабазул тІалаб гьабе дуца .
43021017	Лъабабизеги гьикъана ГІисаца гьесда : — Я , Иоаннил вас Симон , дуе дун вокьулевищ ? Жив дуе вокьулищилан лъабцІул тІатІалаго гьикъулеб бугин гьасилан пашманлъана Пётр . Гьес ГІисада абуна : — Я , БетІерчІахъад , кинабгоги лъалагури дуда . Дие мун вокьулевлъиги лъала дуда . ГІисаца гьесда абуна : — Дир чахъаби кваназаре дуца .
43021018	ХІакълъун абулеб буго дица дуда : гІолохъанаб мехалъ , дуцаго ретІелги ретІун , дуего бокьаралъуве унаан мун . Амма херлъараб мехалъ дуца кверал гІебеде ритІила цогидаз дудаго ретІел ретІине , ва дуе бокьуларелъувеги вачина гьез мун .
43021019	Гьес гьедин абуна кинаб хвалидалъун Пётрица Аллагь машгьурлъизавизе вугевали бицун . Гьединги абун , жинда цадахъ вилълъайилан вачана ГІисаца Пётр .
43021020	Нахъехун вуссиндал , Пётрида вихьана ГІисае вокьулев , ахирисеб сордоялъ дора кваналел рукІаго , гьесул каранде къулун : « Я , ТІадегІанав , щив дуе хилиплъизе вугев ? » — ан гьикъарав мурид жидеда хадув вачІунев .
43021021	Гьебмехалъ Пётрица ГІисада гьикъана : — Я , ТІадегІанав , гьасда щиб гьабилеб ?
43021022	ГІисаца гьесда абуна : — Дие бокьун батизе бегьула , дун тІадвуссун вачІинегІан , гьев дихъ валагьун чІезе . Щай дуда гьелъул ургъел чІвалеб ? Мун дида цадахъ вилълъа .
43021023	Гьебмехалъ ГІисал вацазда гьоркьоб хабар тІибитІана гьев мурид киданиги хвезе гьечІилан . Амма ГІисаца абичІо гьев киданиги хвезе гьечІилан . Гьес Пётрида абураб рагІи букІана : « Дие бокьун батизе бегьула , дун тІадвуссун вачІинегІан , гьев дихъ валагьун чІезе . Дуда гьелъул ургъел щай чІвалеб ? »
43021024	Гьев мурид ккола гьеб киналъего нугІлъиги гьабурав ва гьелъул хІакъалъулъ хъварав чи . Нижеда лъала нугІлъи кьучІаб букІин .
43021025	Гьанир рехсарал гурелги , гІемерал хІикматал ишал гьаруна ГІисаца . Цо гьоркьоб течІого гьезул хІакъалъулъ хъварал тІухьдул ругелани , дида ракІалде ккола , гьел лъезе гІураб бакІ букІинароанин гьаб дуниялалда тІадилан .
44001001	Теофил , дирго тІоцебесеб тІехьалда дица хъван букІана , зобалазде восун араб къоялде щвезегІан ГІисаца гьабунщиналъулги малъанщиналъулги хІакъалъулъ .
44001002	Гьеб къоялъ ГІисаца Илагьияб РухІалдалъун насихІатги гьабуна жинцаго тІаса рищарал чапарзабазе .
44001003	ГІазаб-гІакъуба хІехьон хадубги ГІисаца живго чІаго вукІин чапарзабазда бихьизабуна , гьезул щибниги щаклъи кколаредухъ . КІикъого къоялъ бажарана гьев вихьизе , ва гьес гьезда бицана Аллагьасул ПарччахІлъиялъул .
44001004	Цадахъ кваналев вукІараб мехалъ ГІисаца гьезда лъазабуна : — Дица нужеда абураб къагІидаялъ , Инсуца нужее кьураб рагІи тІубазегІан , Иерусалималдаса нахъе унге нуж .
44001005	ЯхІя аварагас лъадаца чурулаан , нужин абуни , гІемер заман иналдего Илагьияб РухІалъ чурила .
44001006	Гьедин данделъараб мехалъ чапарзабаз ГІисада гьикъана : — Я , БетІерчІахъад , Исраилил халкъалъул парччахІлъи гьанже цІидасан рукІалиде ккезабизехъинцин гьечІищ дуца ?
44001007	Гьес абуна : — Инсуца жиндирго къудраталдалъун чІезабураб заманги болжалги нужеда лъазе кколаро .
44001008	Амма Илагьияб РухІ нужехъе рещтІараб мехалъ , къудратги щвела нужее . Цинги дир хІакъалъулъ бицунел нугІзаллъун рукІина нуж цин Иерусалималда ва тІолабго Ягьудиялдагун Самариялда , цинги дуниялалъул рагІалде щвезегІанги .
44001009	Гьедин абун бахъарабго , ралагьун гьелгун , ГІиса зобалазде восун ана ва накІкІул парчаялъ вихьудаса тІерхьинавуна .
44001010	Гьесда хадур зодихъе ралагьун гьал рукІаго , гьале хъахІал гІабаби ретІарав кІиго чи вачІун чІана гьазда аскІов . Гьез абуна :
44001011	— Ле , галилеялдасел , щай нуж зодихъе ралагьун чІолел ? Нужеда зобалазде восун унев вихьарав гьев ГІиса , нужеда аскІоса зобалазде унев вихьараб къагІидаялъ вачІина нужехъе .
44001012	Цинги гьел , Иерусалималдаса цо километралъул манзилалда бугеб Зайтуналъул магІардаса гІодоре рещтІун , Иерусалималде тІадруссана .
44001013	Жалго рещтІараб минаялде щун , тІасарокъоре рахана ва гьенир чІана . Гьенир рукІана Пётр ва Иоанн , Якъуб ва Андрей , Филипп ва Фома , Бартоломей ва Матфей , Алфейил вас Якъуб , Симон Зелот ва Якъубил вац Ягьуда .
44001014	Гьел киналго данделъулаан , цадахъ какал ралаан . Гьезда цадахъ как-кІалалда рукІунаан цо-цо руччабиги , ГІисал эбел Марямги , гьесул вацалги .
44001015	Цо чанго къоялдасан , нусиялда къогогІанасев диналъул вац данделъараб бакІалда , гьезда цевеги вахъун , Пётрица абуна :
44001016	— ГІенеккея , вацал ! Нилъеда гьоркьов вукІарав ва нилъер ишалъулъ гІахьаллъиги жиндие насиблъарав , амма ГІиса кквезе рачІаразда нух бихьизабурав Ягьудал хІакъалъулъ Илагьияб РухІалдалъун Давуд аварагас некІого абун букІараб рагІи ритІухълъана . (
44001017	
44001018	Гьеб гІасияб ишалъухъ щвараб гІарацги кьун , хур босана Ягьудаца . Ва гІодов речІчІун , чехь кьвагьун хвана гьев , кинабго бакь-кІачги къватІибе бачІана .
44001019	Гьеб лъана Иерусалималъул кинабго халкъалда . Гьединлъидал гьезул мацІалда Акелдама абун цІар лъуна гьеб хуралда . « Бидул хур » абураб магІна буго гьелъул . )
44001020	Туркабазул Хирияб ТІехьалда гьелъул хІакъалъулъ гьадин хъван буго : « БетІергьанчи гьечІого гьесул мулкги хутІаги , Жанив чиго гьечІого гьесул рукъги хутІаги » . Цоги гьениб хъван буго : « Гьев хисун наиблъун цогидав тІамизе ккола » .
44001021	Гьединлъидал цо чи тІаса вищизе ккола , ГІиса хваралъуса вахъанилан гьесги нилъеда цадахъ нугІлъи гьабизе . Гьев вукІине ккола ТІадегІанав ГІиса нилъгун вугеб заманаялда кидаго — ЯхІяца лъадалъ ччун вахъаралдаса зобалазде восун араб къоялде щвезегІан , — нилъеда гьоркьов вукІарав чи .
44001022	
44001023	КІиго чи вихьизавуна гьез : Баршаббайин абулев Юсупги ( Юстиланги абулаан гьесда ) Маттияги .
44001024	Цинги гьел Аллагьасде гьардезе лъугьана : — Я , БетІергьан ! Дуда лъалаха щивав чиясул ракІалда бугеб жо . Чапарлъиги Аллагьасе хъулухъги рехун тун , Ягьуда жиндиего данде кколелъуве индал , гьесул бакІалде восизе гьав кІиясулго кинав дуца тІаса вищаравали бихьизабе .
44001025	
44001026	Цинги гьев кІиясего можоро тІамуна гьаз . Можороялъ Маттия бергьана . Гьедин анцІила кІиабилев чапарлъун лъугьана Маттия .
44002001	КІикъоялда анцІабилеб къоялъул байрамалда киналго цо рокъоре данделъун рукІана .
44002002	Гьале цойидасан зобалазда бахъана гьалагаб гьорол гІадаб гьаракь , ва гьал жанир рукІараб рокъоб багъана гьеб .
44002003	Гьезда бихьана цІадул мацІал гІадинаб жо боржанхъулеб , цинги бикь-бикьун ун гьазул щивасда тІад рещтІана гьел цІадул мацІал .
44002004	Илагьияб РухІалъ цІуна гьел киналго ва , РухІалъ хІалкІолъи кьун , цогидал мацІазда кІалъазе лъугьана .
44002005	Гьел къоязда Иерусалималде рачІун рукІана дуниялалъул ункъабго рахъалда ругел киналго пачалихъаздаса жугьутІазул вализаби .
44002006	Гьеб гьаракь рагІун халкъалъул руккелал данделъана гьенире . Жидер щивасул мацІалда гьел кІалъалел рагІидал , гІажаиблъун хутІана гІадамал .
44002007	— Гьални Галилеялда рижарал чагІи ругин , нилъер мацІ гьазда кинха лъазе кколеб ? — ан хІикмалъун , тамашалъун абулеб букІана гьез цоцазда . — Нилъер щивасул рахьдал мацІалда кІалъалел ругогури гьал !
44002008	
44002009	Нилъеда гъорлъ руго Парфиялъулги , Мидиялъулги , Эламалъулги гІадамал , гьединго Месопотамиялда , Ягьудиялда ва Каппадокиялда , Понталда ва Асиялда ,
44002010	Фригиялда ва Памфилиялда , Мисриялда ва Киренаялъулаб Ливиялъул улкабазда яшав гьабун чІарал гІадамал ва Рималдаса зияраталъе рачІарал
44002011	( нилъеда гьоркьор руго жугьутІалги жугьутІазул дин босаралги ) , гьединго Криталъул гІадамал ва гІарабал . Аллагьасул хІалкІолъиялдалъун лъугьарал кІудиял ишазул хІакъалъулъ нилъер щивасул рахьдал мацІалда кІалъалел ругогури гьал !
44002012	Гьедин гІажаиблъун-хІикмалъун , гьелъул магІна щибдайилан цоцазда гаргадулел хутІун рукІана гьел гІадамал .
44002013	Амма цо-цояз , гьелги гІад-хочІ гьарун , абулеб букІана цІияб чагъир гІадалъе бахун бугин гьездаян .
44002014	Гьебмехалъ Пётрги гьесда цадахъ вукІарав анцІила цо чапарги цевегІан вачІана . Халкъалда рагІиледухъ гьаракь борхун Пётрица абуна : — Я , вацал жугьутІал ва Иерусалималъул тІолабго жамагІат ! ГІенеккея ! Гьалъул магІна щибали бичІчІизабизе биччай ! ГІинтІаме дир рагІабазухъ !
44002015	Нужеда ракІалде кковухъе , мехтун гуро гьал ругел . Щайгурелъул жеги сагІат ичІго тІубачІеб рогьалил гІуж бугелъул .
44002016	Амма гьаб буго Йоэл аварагасда Аллагьас абураб гьадинаб калима ритІухълъиялъул гІаламат :
44002017	« Аллагьас абулеб буго : Ахирзаман тІаде щведал , гьадин букІина — Дир РухІалъул хІалкІолъи чвахизабила дица щибаб рижиялда тІаде . Нужер бихьиназдеги руччабаздеги рещтІина Аллагьасул рагІи , нужер гІолохъабазухъе гьеб илгьамалдалъун щвела , нужер херазухъе гьеб макьилъ бихьун щвела .
44002018	Дир лагъзадерида ва гъаравашазда тІадеги чвахизабила гьел къоязда Дир РухІалъул хІалкІолъи , ва гьездеги рещтІина Аллагьасул рагІи .
44002019	Дица тІасан зобалаздасан мугІжизатал рихьизарила , гъоркьан ракьалдасан гІаламатал рихьизарила . БукІина биги , цІаги , кІкІуйдул хІубиги .
44002020	Бакъул гордо бецІлъила , моцІ биялде сверила . Гьеб лъугьина БетІергьанасул кІудияб ва гвангъараб къо тІаде щвелалде .
44002021	Ва БетІергьанасул цІар рехсаравщинав чи хвасарлъила » .
44002022	Я , вацал жугьутІал ! ГІенекке гьал дир рагІабазухъ . Назареталдаса ГІиса вукІана жинца гьев нужехъе витІун вукІин Аллагьас чІахІиял ишаздалъунги , гІаламатаздалъунги , мугІжизатаздалъунги нужеда лъазабурав чи . ГІисадалъун тІубазабуна гьеб кинабго нужеда гьоркьоб Аллагьас . Гьеб нужедаги лъала .
44002023	Аллагьасул хІукмуги къадарги гьединаб букІиндал , мунапикъазул квераз хъанчида ван , магІал кьабун , чІвазавуна нужеца .
44002024	РухІ бахъиялъул гІазабалдаса хвасар гьавун , Аллагьас гьев хваралъуса вахъинавуна , хвалил рахсазда кквезе кІвечІелъул .
44002025	Гьесул хІакъалъулъ Давудица гьадин абун бугелъулха : « БетІергьан кидаго дир берзукь вуго . Дун тарунгутІизе , хъущтІунгутІизе дир кваранаб рахъалда чІун вуго гьев .
44002026	Гьелъ дир ракІ аваданлъизабуна . Дир кІалдисан унеб рагІиги рохалилаб буго . ХІатта дир напсгицин гьанже хьулазда букІина .
44002027	Щайгурелъул дуца дир рухІ хабалъ теларо , дурго ракІбацІцІадав лагъ ракьул гвандинив туризавиларо .
44002028	Дуца дида гІумруялъул Нух бихьизабуна . Мун дида аскІов вугеб мехалъ рохалил цІела дир ракІ » .
44002029	Я , вацал ! Нилъер цо кьолбол кІудияв эмен Давудил хІакъалъулъ гьадин абунилан гІайиб гьабуге : гьев хвана , хабалъ букъана гьесул черх , гьесул хоб бугеб бакІги лъала нилъеда жакъа къоялдаги .
44002030	Гьев авараг вукІиндал , гьесда лъалаан Аллагьас гьесие гьедун къотІи гьабун букІин гьесул кьибилалда вижарав цояв жиндир тахида гІодов чІезавилилан .
44002031	Цебеккунго Давудида лъалеб букІана МасихІ хваралъуса вахъинавизе вукІин : гьев хабалъ толарилан ва гьесул черх туруларинги абун букІана .
44002032	Гьев ГІиса Аллагьас хваралъуса вахъинавуна , гьале ниж киналго руго гьелъие нугІзаллъун .
44002033	Аллагьасул кваранаб рахъалде вахиндал , гьес гІадамазде чвахизабуна , рагІи кьун букІиндал Инсудасан щвараб Илагьияб РухІ . Гьеб нужеда бихьулебги рагІулебги буго .
44002034	Живго Давуд Аллагьас зобалазде восун ун гьечІониги , гьес абурал гьадинал рагІаби руго : « ТІадегІанав Аллагьас дир БетІергьанасда абуна : „ Дир кваранаб рахъалда гІодов вукІа , дица дур тушбаби дур хІатІал лъураб бакІалда цере чІезаризегІан “ » .
44002035	
44002036	ХІасил , Исраилил тІолабго халкъалда лъан букІа гьев нужеца хъанчида варав ГІиса Аллагьас ТІадегІанавлъунги ва МасихІлъунги гьавуравлъи .
44002037	Гьел рагІаби гІадамазул рекІел мащабазулъе ана . Нижеца щибха , вацал , гьанже гьабизе кколебилан гьикъана гьез Пётридаги цогидал чапарзабаздаги .
44002038	Пётрица гьезда абуна : — Нуж кантІе ва нужерго мунагьал чуризе , МасихІ ГІисал цІар рехсон , щивав чи лъадалъ ччун вахъизаве , ва сайигъатлъун Илагьияб РухІ рещтІина нужехъе .
44002039	Нужееги , нужер лъималазеги , нилъер ТІадегІанав Аллагьас жиндаго аскІоре ахІанщинал рикІкІада ругезеги , гьединаб рагІи кьун бугелъул БетІергьанас .
44002040	Гьединалги цогидалги гІемерал рагІабаздалъун МасихІил хІакъалъулъ бицунеб букІана гьес . Гьаб пасатаб умматалдаса цІунейилан малъулеб букІана .
44002041	Гьесул рагІаби къабул гьабурал гІадамал лъадалъ ччун рахъана . Гьеб къоялъ лъабазаргогІанасев чияс цІикІкІана гьезул агьлу .
44002042	Гьелдаса хадуб гьел гІадамал тІадчІун гІенеккулаан чапарзабазул малъа-хъваязухъ , цоцазулгун хурхен-рухьен гьабулаан , жидедаго гьоркьоб бекун чед бикьулаан ва какал ралаан .
44002043	Киналго гІадамазул рекІелъе лъугьана Аллагьасдаса хІинкъи : чапарзабаздалъун Аллагьас рихьизаруна гІемерал хІикматал ишалги мугІжизаталги .
44002044	Киналго муъминзабаз магІишат дандбана .
44002045	Хур-мулк бичулаан , гьелъухъ щвараб гІарацги бикьулаан гьелде хІажалъи кканщиназе .
44002046	Щибаб къоялъ цоцазулгун ракълида Мукъадасаб Рокъоре хьвадиялда тІадчІана гьел . Жидерго рокъоб бекун чед бикьулаан , ракІ разиго ва ракІ бащадго цадахъ кваналаан .
44002047	Гьез Аллагьасе рецц гьабулеб букІана , халкъалъе гьелги рокьулел рукІана . Аллагьас щибаб къоялъ гьезул агьлуялда гьоркьоре лъугьинарулел рукІана хвасарлъарал гІадамал .
44003001	Цо къоялъ къалъуда , сагІат лъабго тІубараб мехалъ , какил заманалда Пётрги Иоаннги Мукъадасаб Рокъоре унел рукІана .
44003002	Эбелалъ гьавуралдасаго кІиябго бохалда рекъав , щибаб къоялъ гІадамаз восун вачІун Мукъадасаб Рукъалъул « Берцинаб кавудухъ » лъун толев ва гьенире рачІаразул садакъаялдалъун бетІербахъарав цо пуланав чи вукІана гьенив .
44003003	Пётрги Иоаннги Мукъадасаб Рокъоре рачІунел рихьун , гьездаги садакъа гьарана рекъас .
44003004	Гьесда бер речІчІана Пётрилги Иоаннилги . Пётрица гьесда абуна : — Нижехъ валагье ! — ян .
44003005	Садакъаялде хьул лъун , лъикІго гьезухъ валагьун чІана гьев чи .
44003006	Пётрица абуна : — ГІарацги меседги дир гьечІо , амма дихъ бугебаб кьела дуе . Назареталдаса МасихІ ГІисал цІаралдалъун абулеб буго дица дуда : вилълъанхъе мун !
44003007	Кваранаб кверги ккун , Пётрица тІаде вахъинавуна гьев . ГьебсагІат рицІимахІабазулги накабазулги щукІдул ритІа-ришун ун ,
44003008	гьункьун тІаде вахъана ва вилълъанхъизе лъугьана . Гьезда цадахъ Мукъадасаб Рокъове лъугьун , Аллагьасе реццги гьабулаго , векерахъдизе-кІанцІезе лъугьана .
44003009	Кинабго халкъалда бихьана , Аллагьасе рецц гьабулаго , гьев вилълъанхъулев .
44003010	Гьезда лъана Мукъадасаб Рукъалъул « Берцинаб кавудухъ » садакъа гьарун бетІербахъиялда вукІарав чи гьев вугевлъи . Гьесие лъугьараб жо бихьидал , гІадамал хІикмалъана , хІайранлъана .
44003011	Пётридаги Иоаннидаги аскІоса кьуричІого чІун вугев гьев чи вихьидал , киналго гІадамал гІажаиблъун-хІикмалъун Сулайманил рагъи абулеб бакІалде рекерун рачІунел рукІана гьезда аскІоре .
44003012	ГІемераб халкъ гьенибе бакІарун бихьидал , Пётрица гьезда абуна : — Я , вацал жугьутІал ! Щай нуж гьев чиясда гІажаиблъулел ? Нижер къудраталдалъун яги нижер валилъиялдалъун гьев чи вилълъанхъизавун вугев гІадин щай нуж нижехъ ралагьулел ?
44003013	Ибрагьимилги , ИсхІакъилги , Якъубилги ва нилъер умумузулги Аллагьас кІодо гьавуна жинцаго витІарав ГІиса . Нужецайин абуни гьев Пилатил кверде кьуна . ГІиса нахъе виччазе ракІалда букІарав Пилатида цебе нужеца гьесдаса инкар гьабуна .
44003014	Илагьияв ва вацІцІадав чиясдаса инкарги гьабун , нужеца Пилатида гьарана чІвадарухъан туснахъалдаса къватІиве виччайилан .
44003015	ГІумруялъул аслулъун вугев чи чІвана нужеца . Амма Аллагьас гьев хваралъуса вахъинавуна . Гьелъие нугІзал руго ниж .
44003016	Гьеле гьев ГІисал цІаралде иман лъедал , гьеб ГІисал цІаралъ сахлъизавуна гьав нужеда киназдаго вихьулев ва лъалев чи . ГІисаде иман лъедалин , киналго нужги ралагьун , гьев сахлъарав .
44003017	Амма дида лъала , вацал , нужецаги нужер хІакимзабазги гьеб иш гьабиялъе гІилла буго нужеда гьеб бичІчІичІолъи .
44003018	Церего ритІарал киналго аварагзабаздалъун Аллагьас лъазабун букІана гьесул МасихІие гІазаб-гІакъуба букІинилан . Гьедин тІубазеги гьабуна Аллагьас гьеб .
44003019	Гьединлъидал нуж кантІе ва тавбу гьабе , Аллагьасде русса , гьес нужер мунагьал чуризе ,
44003020	БетІергьан аскІов вукІиналдалъун рахІат-хІалхьи лъугьине , цевеккунго нужее гьес вихьизавун вукІарав МасихІ ГІиса нахъеги витІун вачІине .
44003021	Кинабго цІилъизабизегІан ГІиса зобалазда вукІине ккола . Жиндирго ритІухъал аварагзабазда некІого бицун букІана Аллагьас гьелъул хІакъалъулъ .
44003022	Мусаца абун букІана : « БетІергьан Аллагьас нужее дун гІадинав авараглъун вахъинавила нужер вацазда гьоркьоса чи . Гьес щиб абуниги , гьелъухъ гІенекке нуж .
44003023	Гьев аварагасухъ гІенеккичІевщинав чи халкъалда гьоркьоса тІагІинавила » .
44003024	Шамуилидасан байбихьун гьесдаса хадур рахъарал киналго аварагзабазги цебеккунго лъазабун букІана гьел къоязул хІакъалъулъ .
44003025	Нуж ккола гьел аварагзабазул лъимал . « Дур наслуялдасан дуниялалъул киналго халкъазде баркат бачІина » , — ян Ибрагьимидаги абун , нужер умумузе Аллагьас гьелъие къотІи гьабун буго .
44003026	Аллагьас хваралъуса вахъинавун хадув бищунго цеве нужехъе витІана жиндирго вакил , нужеда баркат лъезеги нужер щивав чи жиндирго квешлъиялдаса вуссинеги бокьун .
44004001	Гьедин халкъалъе хабар бицунел гьел ругеб мехалъ , рачІун тІаде щвана кашишзабиги , Мукъадасаб Рукъ цІунулел рагъухъабазул бетІерги , саддукеялги .
44004002	Пётрицаги Иоанницаги халкъалъе вагІза гьабулеб букІиналъги , ГІисал мисал бачун , хваралъуса рахъинаризе рукІин хІакъаб бугилан чІезабулеб букІиналъги ццидахинарун рукІана гьел .
44004003	Гьез ккун вачун жанив тІамуна гьев кІиявго . Сардилъ мех букІиндал , рогьинегІан туснахъалъур тана гьел .
44004004	Амма гьезухъ гІенеккарал гІемерисел гІадамал гьез бицаралда божана , гьедин гьезул агьлуялда щуазаргогІанасев чи гІуна .
44004005	Гьале нахъисеб къоялъ радал Иерусалималда данделъана чІухІби-хІакимзабиги диниял гІалимзабиги .
44004006	Гьенир рукІана бищунго кІудияв кашиш Гьаннаги , гьелго кашишзабазул тухумалъул Кайафаги , Иоаннги , Александрги ва цогидалги .
44004007	КІиявго чапарги цеве чІезавун , гьез гьикъана кинаб къудраталдалъун ва лъил цІаралдалъун нужеца доб иш гьабурабилан .
44004008	Илагьияб РухІалъ цІурав Пётрица гьезда абуна : — Я , гьаб халкъалъул чІухІби-хІакимзаби !
44004009	Гьев гІажизав-загІипав чи кин сахлъаравилан жакъа нужеца нижеда гьикъулеб бугелъул ,
44004010	нужеда киназдаго ва Исраилил тІолабго халкъалдаги лъан букІа : нужеца хъанчида ван хвезавурав , хваралъуса Аллагьас вахъинавурав Назареталдаса МасихІ ГІисал цІаралдалъун сахлъун нужеда цеве вахъун чІун вуго гьев чи .
44004011	Гьев ГІиса вуго къадалъ лъезецин ярагьунарилан нужеца — къадахъабаз — нахъе рехараб , амма цололъ лъезе ккараб гамачІ .
44004012	Гьесдалъун гурони хвасарлъи гьечІо . Гьалъаб зобалда гъоркь гІадамазе кьурал цІаразда гьоркьоб цоги батІияб цІар гьечІо , жиндалъун нилъ хвасарлъулеб .
44004013	Пётрилги Иоаннилги хІинкъунгутІи бихьун , гьел гІалимзаби гуреллъи , гІадатиял гІадамал рукІин бичІчІун хІикмалъун хутІана гьел . Гьебмехалъ ракІалде щвана Пётрги Иоаннги ГІисада цадахъ рукІараллъи .
44004014	Гьез сахлъизавурав чи гьенив жидеда аскІов чІун вихьидал , гьев кІиясдаго дандечІун абизе рагІи батичІо гьезда .
44004015	Суд гьабулеб рокъоса къватІире гьелги гъун , гьезие щибдай гьабилаян ургъизе лъугьана гьел .
44004016	« ТІолабго Иерусалималъул халкъалда лъалеб буго хІакъикъаталдаги гьез якъинаб мугІжизат бихьизабураблъи . Гьеб гьереси гьабун бажариларо нилъехъа , — ян абулеб букІана гьез . —
44004017	Амма халкъалда гьоркьоб гьеб хабар хадубккунги тІибитІичІого букІине ГІисал цІар рехсон тІокІаб лъиданиги гаргадугейилан хІинкъизарун лъикІ гьел » .
44004018	АхІун жанирегун , гьезда лъазабуна тІокІаб ГІисал цІар бахъугеян ва гьесул цІаралдалъун вагІза гьабугеян .
44004019	Амма Пётрицаги Иоанницаги гьезие жаваб кьуна : — Нужецаго пикру гьабе : Аллагьасда цебе битІараб букІинищ , гьесухъ гІенеккичІого , нужехъ гІенекки ?
44004020	Нижедаго бихьарабги рагІарабги бицинчІого чІезе кІоларо нижеда .
44004021	Халкъалъукьа хІинкъун чІухІби-хІакимзабазда кІвечІо гьезие кинаб бугониги тамихІ гьабизе ва , дагьалги цІакъ хІинкъизеги гьарун , нахъе риччана . Жив сахлъиялдалъун мугІжизат загьирлъарав дов чи вукІана кІикъого соналдасаги цІикІкІараб гІумруялъул чи . Гьесухъ ралагьун киназго Аллагьасе рецц гьабулеб букІана .
44004022	
44004023	КъватІире риччараб мехалъ Пётрги Иоаннги жидерго агьлуялъухъе ана ; чІахІиял кашишзабазги чІухІби-хІакимзабазги жидеда абунщинабги гьезда бицана .
44004024	Гьазул хабар рагІидал гьеб агьлуялъ киназго цадахъ Аллагьасде гьари бана : — Зобал рижарав , ракьал рижарав , ралъадал рижарав ва гьенир ругелщиналги рижарав нижер БетІергьан !
44004025	Дур лагълъун кколев нижер кІудияв эмен Давудил кІалдиб лъун дуца Илагьияб РухІалдалъун абун букІана : « Халкъал щай ццидахун ругел , Къавмаз щай гІантал жал гьарулел ругел ?
44004026	РачІун цолъана ракьалда ругел парччахІзабиги ЧІухІби-хІакимзабиги БетІергьанасда дандечІезе , Гьесул МасихІида дандечІезе » .
44004027	ХІакъикъаталдаги Гьеродги , Понтий Пилатги , мажусиялги , Исраилил халкъги гьаб шагьаралда цолъана дур МасихІлъун кколев илагьияв вакил ГІисада дандечІезе .
44004028	Цолъана цебеккунго дур къудраталъ ва дур къадаралъ бихьизабун букІараб хІукму тІубазабизе .
44004029	Я , БетІергьан ! Гьале гьез нижее хІинкъаби кьолел руго . ХІинкъичІого дур калам халкъалда лъазабизе къуват кье дурго лагъзадерие .
44004030	Дур илагьияв вакил ГІисал цІаралдалъун унтарал-щокъал сахлъизаризе , гІаламатал ва мугІжизатал рихьизаризе квербакъе нижее !
44004031	Гьеб гьари-дугІаялда муридал ругеб мехалъ гьел данделъун рукІараб бакІ гьаргьадана , Илагьияб РухІалъ цІуна гьел ва хІинкъичІого Аллагьасул калам халкъалда лъазабизе лъугьана .
44004032	Иман лъуразул гьеб кІудияб агьлуялъул рухІалги ракІалги цолъун рукІана . Жиндирго букІараб боцІи-бечелъиялда лъицаниги абулароан гьаб дир бугилан , кинабго гІахьалаб букІана гьезул .
44004033	Чапарзабазин абуни , кІудияб къудраталдалъун нугІлъи гьабулеб букІана ТІадегІанав ГІиса хваралъуса вахъун вихьанин жидедаян . Ва кІудияб баркат лъун букІана гьел киназдаго .
44004034	БетІербахъи загІипав чиги гьезда гьоркьов вукІинчІо . Щайгурелъул гІемерисезул букІана хур-ахги , мина-рукъги . Гьез гьеб бичулаан
44004035	ва щвараб гІарацги чапарзабазухъе кьолаан . Цинги гьезги , къваригІарасе къваригІарабгІан бикьун , киназего кьолаан .
44004036	Барнаба абун чапарзабаз тІокІцІар кьурав ( гьелъул магІна ккола « РакІбатизабулев » ) Кипралдаса Юсуп абулев цо левитас жиндирго хур бичана ,
44004037	гьелъухъ щвараб гІарацги чапарзабазухъе кьуна .
44005001	Анания абулев чиясги гьесул чІужу Сафирацаги жидерго хур бичана .
44005002	Гьеб гІарцул цо бутІа босун чапарзабазухъе кьуна , хутІараб балъго гьабуна . ( Гьесул чІужуялдаги лъалаан гьеб . )
44005003	Пётрица абуна : — Ле , Анания , щай дуца илбис рекІелъе лъугьине биччараб ? Гьелъ мун гьесизавуна , хур бичун щвараб гІарцул цо бутІаги балъго гьабун , Илагьияб РухІ гуккизе .
44005004	БичизегІан гьеб хурул бетІергьан мун гурищ вукІарав ? Гьеб бичун щвараб гІарцул бетІергьанги мун гурищ ккарав ? Дур рекІее кин гьеб къабуллъараб ? ГІадамал гуро дуца гуккарал , Аллагь гуккана .
44005005	Гьеб рагІарабго гІодов ккун хвана Анания . Гьелъул хІакъалъулъ рагІанщинасул рекІелъе кІудияб хІинкъи лъугьана .
44005006	Рахъун гІолохъабаз мусралги ран , къватІибе босун , хабалъ букъана гьесул жаназа .
44005007	Лъабго сагІаталдасан ячІун тІаде щвана лъугьанщиналъул хІакъалъулъ щибго лъаларей Ананиял лъади .
44005008	Пётрица гьелда гьикъана : — Бице , гьале гьаб гІарцудейищ нужеца хур бичараб ? Уйилан абуна гьелъ .
44005009	Гьебмехалъ Пётрица гьелда абуна : — Гьедин батани кІиялго рекъон Бичасулаб РухІалъул хІалбихьизе къасд гьабун бугоха нужеца . Гьале нуцІикІалтІе щун руго дур рос хабалъ вукъизе ун рукІарал гІадамал . Гьанже кватІичІого дур жаназаги босила гьез гьаниса къватІибе .
44005010	ГьебсагІат Пётрида цее гІодой ккун хвана гьейги . РачІун долго гІолохъабаз росасулалда аскІоб букъизе босун ана гьелъул жаназаги .
44005011	Иман лъуразул агьлуялъулги ва гьеб хабар рагІарал киналго цогидал гІадамазулги рекІелъе кІудияб хІинкъи лъугьана .
44005012	Чапарзабазул квераздалъун гІемерал гІаламатал ва мугІжизатал лъугьана халкъалда гьоркьор . Гьел киналго цадахъ Сулайманил рагъиде данделъулаан .
44005013	Цониги чияр чиясда кІолароан гьезда аскІове къазе . Амма халкъалъ кІодо гьарулел рукІана гьел .
44005014	ЦІакъ гІемерал гІадамаз — бихьиназги руччабазги — ТІадегІанав ГІисаде иман лъуна .
44005015	Унтарал-гІажизал чагІи туртида лъун , бусада лъун къотІнорецин росулел рукІана гІадамаз цевесан унев Пётрил рагІадгІаги цо-цо чагІазда хъвалародайилан .
44005016	Иерусалималда сверухъ ругел шагьараздасаги гІемераб халкъ бачІунеб букІана гьенибе , унтарал ва жундуз ккурал гІадамалги рачун . Киналго гьел сахлъулел рукІана .
44005017	Гьебмехалъ бищунго кІудияв кашишасулги гьесул чукъбузулги рекІелъе ( гьел рукІана саддукеязул мазгьабалъул гІадамал ) кІудияб жахІда лъугьана гьездехун .
44005018	Гьез чапарзаби ккун рачун шагьаралъул туснахъалда тІамуна .
44005019	Амма сардилъ вачІун Бичасул малаикас , туснахъалъул нуцІа рагьун , гьел къватІире риччана . Цинги малаикас гьезда абуна :
44005020	— Мукъадасаб Рокъоре ун тІаде рахъун халкъалда бице гьаб цІияб гІумруялъул хІакъалъулъ кинабго хабар .
44005021	Гьес малъухъе чапарзаби радал хъахІлъи бараб мехалъ рахъун Мукъадасаб Рокъоре ана ва гьениб халкъалъе хабар бицана . РачІун бищунго кІудияв кашишги гьесул чукъбиги мажлисалде данделъана . Гьенир рукІана Исраилил халкъалъул киналго чІахІиял гІадамалги . Гьез нукарзаби ритІана туснахъалъур тІамун ругел чапарзаби рачун рачІаян .
44005022	Амма гьел нукарзабазда чапарзаби туснахъалъур ратичІо . ТІадруссун рачІун гьез бицана :
44005023	— Рахан-къан туснахъалъул нуцІаги батана , нуцІихъ эхетун хъаравулзабиги ратана . Амма , нуцІа ричІун жанире раккидал , гьенив щивниги ватичІо нижеда .
44005024	Гьеб рагІидал , Мукъадасаб Рукъалъул хъаравулзабазул бетІерги чІахІиял кашишзабиги , гьелъул магІна щибдайилан , рихха-хочун лъугьана .
44005025	ВачІун цо чияс лъазабуна гьезда , гьалея , дол нужеца туснахъалъур тІамун рукІарал чагІаз , Мукъадасаб Рокъореги рачІун , гьениб гІадамазе вагІза гьабулеб бугилан .
44005026	Гьебмехалъ рахъун ун дол хъаравулзабазул бетІерасги гьесул нукарзабазги чапарзаби рачун рачІана . Амма хІал-зулмуялдалъун гуребха , — халкъалъ ганчІал речІчІун жалго чІвалилан хІинкъана гьел .
44005027	Гьенире рачун рачІарал чапарзаби кІудияб судалда цере чІана . Бищунго кІудияв кашишас гьезда гьикъана :
44005028	— Гьеб цІаралъул хІакъалъулъ халкъалда щибго бицунгейилан лъазабун гурищ нужеда букІараб ? Нужецайин абуни тІолабго Иерусалималда тІибитІизабун буго гьеб дин ва гьев чиясул бидул хІакъги нижеде бугъизехъин буго нужеца .
44005029	Пётрицаги цогидал чапарзабацаги гьезие гьадинаб жаваб кьуна : — ГІадамазухъалдаса Аллагьасухъ цІикІкІун гІенеккизе ккола .
44005030	Нилъер умумузул Аллагьас хваралъуса вахъинавуна нужеца гъотІода ван гъанкъарав ГІиса .
44005031	Нилъ хвасар гьаризе жинцаго ПарччахІлъун гьавурав гьев жиндирго тахида аскІове зобалазде восана Аллагьас , Исраилил халкъ кантІизе ва гьезул мунагьал чуризе .
44005032	Гьелъие нугІзал руго ниж ва жиндихъ гІенеккаразе Аллагьас кьураб Илагьияб РухІги нугІлъун буго гьелъие .
44005033	Гьеб рагІидал , кІудияб судалъул гІадамазул ццин гьалаглъана . Чапарзаби чІвазе бокьун букІана гьезие .
44005034	КІудияб судалда гьоркьов вукІарав Гамалиэл абулев цо фарисеяс тІаде вахъун амру гьабуна цо дагьаб мехалъ гьел чапарзаби къватІирехун ритІейилан . Гьев вукІана тІолабго халкъалъ къадру-къимат гьабулев динияв гІалимчи .
44005035	Цинги гьес абуна : — Я , вацал-жугьутІал ! Гьал чагІазе щиб гьабилебали цІодорго хал гьабизе ккела нужеца .
44005036	Дагьав цевегІан вачІун вукІана жив щивалиго вугилан чІарав Тевда . Гьесде вуссана ункънусгогІанасев чи . Гьев чІвараб мехалъ гьесул рахъ ккурал гІадамал рикьа-риххун ана ва гьезул хабар къотІана .
44005037	Гьесдаса хадув халкъалъул хъвай-хъвагІай гьабулеб заманаялда вачІун вукІана Галилеялдаса Ягьуда . Гьесдаги нахърилълъана гІадамал . Гьевги чІвана , гьесул рахъ ккуралщиналги додинго рикьа-риххун ун тІагІана .
44005038	Гьединлъидал , гьале дица нужеда абулеб буго , щибго гьабичІого жалго те гьадал чагІи . Щайгурелъул гІадамаздасан бугеб амруги ишги гьеб батани , жибго биххун ина .
44005039	Аллагьасдасан гьеб батани , нужеда кІвеларо гьеб биххизабизе . Аллагьасда данде рагъулел чагІилъунцин лъугьине гуринха нуж .
44005040	Гьасухъ гІенеккана гьел . Жаниреги ахІун , цІалаца рухана гьез чапарзаби . ТІокІаб ГІисал цІар рехсон щибго бицунгейиланги лъазабун , нахъе риччана .
44005041	Суд гьабулеб рокъоса къватІире рахъарал чапарзаби рази-ракиго рукІана ГІисал цІар сабаблъун хІакъирлъи-къварилъи насиблъанилан .
44005042	Мукъадасаб Рокъоре унги , гьединго рокъо-рокъоре унги , гьез щибаб къойил гьоркьоса къотІичІого МасихІ ГІисал хІакъалъулъ бицунаан ва Рохалил хабар лъазабулаан .
44006001	Гьеб заманаялда муридазул къадар цІикІкІанагІан , грек мацІалда кІалъалел жугьутІаз ягьудиязда тІасан гІарз бахъизе байбихьана щибаб къоялъ напакъа бикьулаго жидер къоролруччаби къварид гьарулел ругилан .
44006002	Гьебмехалъ анцІила кІиявго чапарас , киналго муридалги данде ахІун , лъазабуна , Аллагьасул рагІи-малъиги рехун тун , жал садакъа-напакъаялде руссине рекъон букІинарилан .
44006003	Гьанже , вацал , нужеда гьоркьоб къадру-къимат бугев , Илагьияб РухІалъ ракІги цІурав , цІодорав-гІакъилав анкьго чи тІаса вищизе ккелин . Цинги гьеб ишги гьезда тІадкъалин ,
44006004	нижги рукІинин Аллагьасе тІагІат гьабулел , гьесул РагІуе хъулухъ гьабулел .
44006005	Кинабго агьлу разилъана гьелда . Гьез тІаса рищана Илагьияб РухІалъги иманалъги ракІ цІурав Стефанги , Филиппги , Прохорги , Никанорги , Тимонги , Парменги ва мажусияв вукІун Аллагьасде вуссарав Антиохиялдаса Николайги .
44006006	Чапарзабазда цере чІезаруна гьел . Чапарзабазги , дугІаги гьабун , гьезда тІад квер лъуна .
44006007	Гьедин Аллагьасул рагІи цІубалеб букІана . Муридазул къадар цІакъго-цІакъ цІикІкІана Иерусалималда . ЦІакъ гІемерал кашишзабазги иман лъуна .
44006008	Жиндилъ баркатги къудратги бугев Стефаница халкъалда рихьизарулел рукІана кІудиял мугІжизаталги гІаламаталги .
44006009	Амма « Тархъанлъарал лагъзадерилин » абун цІар бугеб синагогаялде ва киренаязул , гьединго искандарияталдасезул синагогабазде ва киликиялдасезулги асиялдасезулги гІахьалаб синагогаялде какде хьвадулел цо-цо гІадамал Стефангун къацандизе , дагІбадизе лъугьана .
44006010	Стефанилъ бугеб Илагьияб РухІги гьесул гІакъилаб каламги къезабизе кІвечІо гьезда .
44006011	Гьебмехалъ гьез , гъоркьанго рекъезарун , цо-цо чагІи гьусун тІамуна Муса аварагги Аллагьги какун гаргадилев рагІанин гьев жидедаян абизе .
44006012	Халкъги , халкъалъул чІухІби-хІакимзабиги , диниял гІалимзабиги Стефанида дандечІезе тІамуна гьез . РачІун гьез ккун вачун Стефан кІудияб судалда цеве чІезавуна .
44006013	Гьенире рачун рачІана гьаб хирияб бакІги нилъер къанунги какун чІечІого гаргадулев вукІанин гьевилан гьересинугІлъиялъе гІадамал .
44006014	Гьез абуна жидеда рагІанила Стефаница абулеб гьев Назареталдаса ГІисаца гьаб хирияб бакІ биххизабизе бугин ва Мусаца нилъее тарал гІадаталги хисизаризе ругилан .
44006015	Судалда гьоркьор ругел гІадамал Стефанихъ ралагьун рукІаго , гьезда бихьана гьесул гьумер малаикасул гІадин лъугьун .
44007001	Бищунго кІудияв кашишас Стефанида гьикъана гьеб битІараб бугищилан .
44007002	Гьес жаваб кьуна : — Я , дир вацалги умумулги ! Дихъ гІенекке нуж . Харраналде гочиналдего , гьев жеги Месопотамиялдаго вугеб мехалъ , нилъер кІудияв эмен Ибрагьимие загьирлъун , Къудратав Аллагьас абуна :
44007003	« Дурго росу-ракьги рехун тун , гІага-божаралги тун , мун а дица бихьизабизе бугеб ракьалде » .
44007004	Гьебмехалъ Ибрагьим , халдеязул ракьалдаса Харраналде гочун , гьенив чІана . Цинги гьесул эмен хун хадув Аллагьас гьев гочинавуна гьаб нужеца яшав гьабун бугеб ракьалде .
44007005	Гьаб ракьалъул цохІо хІетІе чІарабги бакІалъул бетІергьанлъун гьавичІо Аллагьас Ибрагьим . Добмехалъ гьесул лъимер-бетІер букІинчІониги , БетІергьанас Ибрагьимие къотІи гьабуна гьесиеги гьесул наслу-тухумалъеги мулклъун кьелин гьаб ракьилан .
44007006	Аллагьас цоги абуна гьесул наслуялъул гІадамал чияр ракьалда апарагзабилъун рукІине ругин , чияр лагълъиялда гъоркь гІакъуба-къварилъиялда хутІизе ругин ункънусго соналъ .
44007007	Амма гьеб наслу лагълъиялде ккезабураб халкъалъе жинца жаза гьабизе бугиланги абуна Аллагьас . Гьелдаса хадуб доб ракьалдаса нахъе ун , гьаб ракьалде рачІинин ва гьаниб жиндие гІибадат гьабилиланги абуна .
44007008	Цинги гьеб къотІи тІубазе букІиналъул гІаламатлъун сунат гьабизеги тІадлъуна Аллагьас . Гьединлъидал , Ибрагьимие ИсхІакъ гьавураб мехалъ , гьавун микьабилеб къоялъ гьесие сунат гьабуна . ИсхІакъие Якъуб гьавуна , Якъубиеги гьавуна анцІила кІиго вас — анцІила кІиго наслуялъул бетІер .
44007009	Вацазул жахІда бергьун гьез Юсуп Мисриялде лагълъун вичана . Амма Аллагьас гьев рехун течІо ,
44007010	кинабго къварилъи-гІазабалдаса ворчІизавуна . Мисриялъул пиргІавнасдаги бихьизабуна Юсупилъ баркатги гІакъиллъиги букІин . ПиргІавнас гьесухъе кьуна тІолабго Мисриялъулги жиндирго рукъалъулги кверщел .
44007011	Мисриялда ва КангІаналда , кутакалда ракъи багъарун , кІудияб къварилъи букІана . Кваназе жо гьечІого хутІана нилъер умумулги .
44007012	Мисриялда хІалухъадул нахърател бугилан рагІун , Якъубица васал — нилъер умумул — ритІана гьенире . ( Гьеб букІана Мисриялде гьезул тІоцебесеб сапар . )
44007013	КІиабизеги вацал Мисриялде рачІараб мехалъ Юсупица бицана гьезда жив щивали , гьедин пиргІавнасдаги лъана лъил наслуялъул чи Юсуп вугевали .
44007014	Цинги Юсупица , хадур чагІиги ритІун , эменги гьесул хъизан-агьлуги — кинавниги лъабкъоялда анцІила щуго чи — жиндихъего ахІана .
44007015	Гьедин Якъуб Мисриялде гочана , гьевги цогидал нилъер умумулги гьенир хвана .
44007016	ЦІидасан рукъизе гьезул жаназаби Сихемалде росана , гьениб Сихемалдаса Эмморил лъималазухъа Ибрагьимица гІарцухъ бичун босун букІараб хобалъур лъуна .
44007017	Аллагьас Ибрагьимие къотІи гьабун букІараб болжал гІагарлъанагІан Мисриялда нилъер халкъ цІикІкІана , гІемерлъана .
44007018	Гьеб заманаялда Мисриялъул парччахІлъун ккана Юсуп жинда лъаларев чи .
44007019	Гьес нилъер халкъ сихІру-хІиллаялдалъун къварид гьабизе байбихьана , нилъер умумузе гІакъуба кьуна , гьарурал лъимал , тІалабго гьабичІого , хвезе теян лъазабуна .
44007020	Гьебмехалъ гьавуна Муса . Аллагьас берцинлъи кьун букІана гьесие . Лъабго моцІалъ эбел-инсуца тІалаб гьабуна гьесул .
44007021	Цинги нахъе рехидал , пиргІавнасул ясалъ гьев жиндиего вачана , вас гІадин хьихьана .
44007022	Мисриялъул халкъалъул гІелму-гІакълу босарав чилъун лъугьана Муса , бицунеб рагІулъги гьабулеб ишалъулъги къудрат бугев вукІана .
44007023	КІикъого соналде вахараб мехалъ гьесда ракІалде ккана жиндирго вацал — жугьутІал кин ругелали ваккизе ине .
44007024	КъибтІияс цо жугьутІав вухулев ватун , гьесие хІалае вахъана Муса . Кьабураб жоялъ Мусаца чІвана гьев къибтІияв .
44007025	Гьесда ккун букІана жугьутІазда бичІчІилин жив гьел хвасар гьаризе Аллагьас витІарав чи вукІин . Амма гьезда бичІчІичІо .
44007026	Нахъисеб къоялъ Мусада кІиго жугьутІав ватана цоцалъ вагъулев . « Нужни вацал ругин , щай цоцалъ рагъулел ругел ? » — ан абуна гьес гьезда .
44007027	« Нижее ханлъи гьабизеги суд гьабизеги мун лъица тарав чи ? Сон къибтІияв чІварав гІадин , жакъа дунги чІвазе бокьунищ бугеб ? » — ан нахъе тункана Муса рагъулел рукІаразул цояс .
44007028	
44007029	Гьел рагІаби сабаблъун Муса Мисриялдаса лъутун ана ва МадгІаналъул ракьалда апараглъун чІана . Гьенив кІиго васасул эменлъун вахъана гьев .
44007030	КІикъого соналдасан Синай магІарда аскІоб бугеб цо гІицІаб авлахъалда бухІулеб бугеб хъархъил цІадулъан Аллагьасул малаик рещтІана гьесухъе .
44007031	ГІажаиблъун валагьун хутІана Муса . ЛъикІго хал-шал гьабизе гьеб хъархъида аскІове индал , Мусада рагІана БетІергьанасул гьаракь :
44007032	« Дун вуго дур умумузул : Ибрагьимилги , ИсхІакъилги , Якъубилги Аллагь » . Нусабго лага сорон , гьеб хъарахъалъухъ валагьизе хІинкъана Муса .
44007033	БетІергьанас гьесда абуна : « Дуца хьитал рахъе . ЦІакъ хирияб ракьалда хІетІе чІолеб буго дуца .
44007034	Дида якъинго бихьана Мисриялда дир халкъ къварилъиялда букІин . Дида рагІана гьезул угьди-зигарди . Гьел хвасар гьаризе рещтІана дун . Гьанже а дурго , дица Мисриялде витІизе вугин мун ! »
44007035	Нижее ханлъи гьабизеги суд гьабизеги мун лъица тарав чийилан абун жугьутІаз жиндаса инкар гьабурав гьев Муса , хъархъилъан гьесухъе рещтІарав малаикасдалъун Аллагьас витІана гьезие ханлъи гьабизеги , гьел хвасар гьаризеги .
44007036	Мисриялъул ракьалдаса къватІиреги лъугьинарун , БагІараб ралъдал рагІалдаги гІицІаб авлахъалдаги гІаламаталги мугІжизаталги рихьизарун , гьев Мусаца жугьутІал кІикъого соналъ жиндаго хадур рачана .
44007037	Гьев Мусацайин Исраилил наслуялда гьадин абун букІараб : « Аллагьас нужее дун гІадинав авараглъун вахъинавила нужер вацазда гьоркьоса чи » .
44007038	Гьев Мусайин вукІарав гІицІаб авлахъалде данделъараб Исраилил халкъалда цадахъ . Гьенир Мусада цадахъ рукІана нилъер умумулги ва Синай магІарда гьесда кІалъарав малаикги . Нилъее кьезелъун Аллагьас гьесде рещтІана жакъаги цере ругел амруял .
44007039	Амма нилъер умумузе бокьичІо гьел амруял тІуразаризе . Мусаги нахъе цун , гьезул ракІал Мисриялдехун руссана .
44007040	Гьез Гьарунида абуна : « Нилъ гьаниса нахъе рачине кІолел аллагьзаби гьаре дуца нилъее . Нилъ Мисриялдаса гьанире рачарав гьадав Мусалги щиб ккарабали лъалеб гьечІо нижеда » .
44007041	Гьебмехалъ , бачил сурат гьабун , гьелъие къурбанал хъуна . Жидерго квералъ гьавурав гьев « аллагьасдаса » рохун рукІана .
44007042	Аллагьас гьездехун мугъ рехана , цІвабзазе лагълъи гьабизе тана , Аварагзабазул ТІехьалда бугелъулха гьадинаб калима : « Я , Исраилил наслу ! ГІицІаб авлахъалда кІикъого соналъ дие гуро нужеца къурбанал хъурал !
44007043	Нужеца цадахъ босана Молех-аллагьасул чадир ва нужер Рефан-цІва абулев „ аллагь “ — сужда-тІагІаталъе нужецаго гьарурал суратал . Гьединлъидал дица нуж Вавилоналъул гІорхъи бахун нахъе гочинарила » .
44007044	Добмехалъ гІицІаб авлахъалда нилъер умумузул букІана Аллагь жидеда цадахъ вукІиналъул магІна жиндилъ бугеб чадир . Гьеб гьабун букІана Мусада кІалъарав малаикас гьесда бихьизабуралъул сураталда .
44007045	Гьеб чадир нилъер умумузе ирсалъе щвана Навин ГІисал бетІерлъиялда гочунаго , гьез гьеб цадахъ босана , гьел тІаде щолаго Аллагьас нахъе лъутизарурал къавмазул ракьалдеги . Гьеб кинабго лъугьана Давуд вахъиналде .
44007046	Давудида Аллагьасул цІоб лъуна . Гьес БетІергьанасда гьарана Якъубил Аллагьасе рукъ базе бегьиларищилан .
44007047	Гьеб рукъ барав чи Сулайман аварагин кколев .
44007048	Амма инсанасул квералъ рарал рукъзабахъ ТІадегІанав Аллагьас яшав гьабуларо . Гьелъул хІакъалъулъ цо аварагас гьадин абун буго :
44007049	« Дир тах зобалазда буго . Ракь Дир хІатІазукь буго . Кинаб рукъ нужеца Дие балеб ? — ан абуна БетІергьанас . — Яги Дие рахІат-хІалхьиялъе кинаб бакІ нужеца балеб ?
44007050	Гьеб кинабго Дица бижараб гурищ ? »
44007051	ХъабаналъгІанги габур кьуризабуларел нужеца сунат гьабуни щиб , ракІги гІундулги рукІухъего хутІун ругелъул ? Нужер умумулго гІадин , нужги кидаго Илагьияб РухІалда дандечІун руго .
44007052	Нужер умумуз гІазаб-гІакъуба кьечІев цониги авараг хутІаравищ ? Гьез чІвана Аллагьасул вакил вачІине вугилан цебеккунго жидеца лъазабуралги . Гьанже нужгоги лъугьана гьев вакиласе хиянат гьабурал ва гьев чІварал чагІилъун .
44007053	Малаикзабазул кумекалдалъун нужехъе бачІана Аллагьасул къанун , амма нужеца гьеб цІуничІо !
44007054	Гьеб калам рагІидал гьезул рекІелъ ццин гьалаглъана ва гьесде цаби къерщезаризе лъугьана .
44007055	Илагьияб РухІалъ цІурав Стефаница берал зобалазде руссинаруна . Гьесда бихьана Аллагьасул нурги ва гьесул кваранаб рахъалда чІун ГІисаги .
44007056	Гьес абуна : — Гьале дида зобал ричІун рихьулел руго ва гьенив Аллагьасул кваранаб рахъалда чІун ГІадамил Лъимерги вихьулев вуго ! — ян .
44007057	Гьебмехалъ гьел чІчІичІчІидизе лъугьана ва гІинзунир килщал къазаруна . Цинги цадахъго тІадречІчІун гьев гІодов ккезавуна ,
44007058	шагьаралдаса къватІивеги рехун , ганчІал речІчІун чІвана . Гьенир рукІарал гІадамаз жидерго гІабаби Шаул абун цІар бугев цо гІолохъанчиясда цере лъун тана .
44007059	Гьез ганчІал речІчІун чІвалеб мехалъ , Аллагьасул цІар рехсон , Стефаница гьарана : — Я , ТІадегІанав ГІиса ! Дир рухІ къабул гьабе ! — ян .
44007060	Цинги , кІиябго накуги гІодоб чІван , гьес ахІана : — Я , БетІергьан ! Гьазие мунагьлъун хъваге гьаб иш ! — абун . Гьебмехалъ Стефанил рухІ босун ана .
44008001	БитІун чІванин гьевилан рикІкІана Шаулица . Гьел къоязда Иерусалималда кутакаб гІакъуба бихьана иман лъуразул агьлуялда . Чапарзаби хутІизегІан цогидал киналго рикьа-риххун Ягьудиялъул ва Самариялъул батІи-батІиял бакІазде лъутана .
44008002	Муъминал гІадамаз Стефан хабалъ вукъана ва гьесда хадуб гІемераб магІу тІуна .
44008003	Шаулицайин абуни иман лъуразул агьлу щущазабулеб букІана : рокъо-рокъове ун бихьиналги руччабиги , рехъерхъун рачун , туснахъалъур тІамулел рукІана .
44008004	Рикьа-риххун рахъ-рахъалде арал муридаз Рохалил хабар бицунеб букІана .
44008005	Самариялъул цо шагьаралде арав Филиппицаги МасихІил хІакъалъулъ хабар тІибитІизабулеб букІана гьениб .
44008006	Гьес рихьизарурал мугІжизатазул хІакъалъулъ рагІунги бихьунги лъалел гІемерал гІадамал данделъун , Филиппихъ гІенеккулел рукІана .
44008007	Гьелъие гІилла букІана хъубал женаз ккурал гІемерал гІадамазул чорхолъа къватІире гьел жундул чІахІиял гьаркьалги гьарулаго рачІунел рукІинги , гІемерал унтарал чагІи Филиппица сахлъизарулел рукІинги .
44008008	Гьелдаса цІакъ бохун шагьаралъул халкъги букІана .
44008009	Гьесдасаги цеве гьеб шагьаралда вукІарав цо Симон абулев чияс сихІру гьабун гІажаиблъизарун рукІана Самариялъул гІадамал . Симоница живго цІакъ кІудияб гьунаралъул чилъун вихьизавулев вукІана .
44008010	« КІудияб къудратилан » абулеб къудрат жиндилъе лъугьарав чи вугин гьевилан гІисиназги чІахІиязги кІалухъ вахъун вукІана Симон .
44008011	Гьев кІалухъ вахъиялъе гІиллаги букІана гІемераб заманаялъ гьес гьел жиндирго хІикматал ишаздалъун гІажаиблъизарун рукІин .
44008012	Аллагьасул ПарччахІлъиялъул ва ГІиса МасихІил цІаралъул хІакъалъулъ Рохалил хабар бицунев вугев Филиппида божарал бихьиналги руччабиги лъадалъ ччун рахъулел рукІана .
44008013	Симонги божана гьесда ва живго лъадалъ ччун вахъизавуна . Гьелдаса хадув тІокІав вичІичІо гьев Филиппида аскІоса . Филиппица рихьизарулел ругел гІаламатаз ва кІудияб хІалкІолъиялъул ишаз хІайранлъизавун вукІана гьев .
44008014	Самариялъул гІадамаз Аллагьасул рагІи къабул гьабун бугилан рагІидал , Иерусалималда рукІарал чапарзабаз Пётрги Иоаннги ритІана гьезухъе .
44008015	Гьенире щведал Пётрицаги Иоанницаги гьезулъе Илагьияб РухІ рещтІагийилан гьарун , муридазе дугІа гьабуна .
44008016	ТІадегІанав ГІисал цІаралдалъун гьел лъадалъ ччун рахъун рукІаниги , Илагьияб РухІ рещтІун букІинчІо жеги гьезул цонигиясулъе .
44008017	Пётрицаги Иоанницаги тІад квер лъураб мехалъ гьезулъеги рещтІана Илагьияб РухІ .
44008018	Чапарзабаз тІад квер лъурав чиясе Илагьияб РухІ щолеб бихьидал , гьезие гІарацги босун вачІун , Симоница абуна :
44008019	— ТІад квер бахъарав чиясулъе Илагьияб РухІ лъугьинабизе кІолеб гьеб нужер къудрат диеги кье , — ян .
44008020	Амма Пётрица абуна : — Гьеб гІарацги мунги — кІиялгоги цадахъ — паналъагийин нуж , дуда ракІалде кин ккараб мухь кьун Аллагьасул сайигъат бичун босизе .
44008021	Аллагьасда цебе дур ракІ бацІцІадаб гьечІелъул , гьаб ишалъулъ дуе я бутІа , я ирс букІине гьечІо .
44008022	Дурго гьеб квешлъиялда рекІекълъун тавбу гьабе ва БетІергьанасда гьаре гьел дур рекІелъ рижарал пикрабазда тІасалъугьайилан .
44008023	Дида бихьулеб буго дур ракІ хъубаб жахІдаялъул цІун бугеблъиги , гьелдалъун мун мунагьалъул асирлъун лъугьун вугевлъиги .
44008024	Симоница абуна : — Гьеб нужеца бицунебщинаб балагь диде рещтІинчІого букІине дир рахъалдасан БетІергьанасе дугІа гьабе , — ян .
44008025	ХІасил — чапарзабаз МасихІил хІакъалъулъ бицана ва Аллагьасул рагІи тІибитІизабуна . Гьедин Иерусалималде тІадруссун унаго , Самариялъул гІемерал росабалъги бицана гьез Рохалил хабар .
44008026	Бичасул малаик вачІун , гьес Филиппида абуна : — Вахъа , мун а гьанже Иерусалималдаса Газаялде бугеб нухдасан къилбаялъул рахъалдехун валагьун . ГІицІаб авлахъалдасан буго гьеб нух .
44008027	Вахъун ана гьев . Иерусалималде зияраталъ ун вукІарав цо хІабашияв данде ккана . Гьев вукІана ХІабашистаналъул парччахІлъун йигей Кандакиял кинабго хазина божун тарав чи , живгоги бихьинчиясулаб къуваталдаса ватІалъарав ахта .
44008028	ЧІухІараб чолгьакидаги рекІун , жиндирго ракьалде тІадвуссун унаго гьес цІалулеб букІана Ишая аварагасул тІехь .
44008029	Гьеб гьакида аскІовеги витІун , Илагьияб РухІалъ Филиппида абуна гьелда цадахъ айилан .
44008030	Векерун аскІове щведал , гьасда рагІана гьев чияс Ишая аварагасул тІехь цІалулеб . — Дуца цІалулеб бугеб жоялъул магІна бичІчІулеб бугищ дуда ? — ян гьикъана Филиппица гьесда .
44008031	— Гьеб бичІчІизабизе чи гьечІони , кин гьелъул магІна дида лъалеб ? — ан абуна гьес . Цинги гьес Филиппида гьарана гьакиде вахун жинда аскІов гІодов чІайилан .
44008032	Доб Илагьияб ТІехьалдаса гьадинаб калима цІалулеб бугоан хІабашияс : « Гьев вачун унев вукІана , хъвезе бачун унеб чахъу гІадин . КъунцІарухъанасда цебе кьегІер-хух буцІцІун чІолеб гІадин , кІутІби ричІун кІалъачІого унев вукІана гьев .
44008033	Гьев гІодовегІанлъизавуна , гьесие ритІухъаб суд гьабизе инкар гьабуна . Гьесул наслу-тухумалъул хІакъалъулъ лъица бицинеб ? Ракьалда тІад гьесул гІумру лъугІидалха » .
44008034	Ахтаяс Филиппида абуна : — ТалихІ кьегийин , бице дида : лъил хІакъалъулъ аварагас гьедин абулеб бугеб ? Жиндирго хІакъалъулъищ яги цогидасул хІакъалъулъищ ?
44008035	Гьес цІалараб калимаялдасан байбихьун кІалъазе лъугьарав Филиппица гьесие бицана ГІисал хІакъалъулъ Рохалил хабар .
44008036	Гьедин унаго цо лъим бугеб бакІалде щведал , ахтаяс абуна : — Балагье гьаниб лъим бугогури . Гьанив лъадалъ ччун вахъизавизе сунцаниги квалквал гьабиларо дие ?
44008037	Цинги гьес гьоко чІезабеян амру гьабуна . Филиппги гьев ахтаги , гьакидаса рещтІун , лъадалъе лъугьана ва Филиппица гьев лъадалъ ччун вахъана .
44008038	
44008039	Гьел лъадалъа къватІире лъугьараб мехалъ , Илагьияб РухІалъ восун ун , ахтаясул берда цевеса тІагІана Филипп . Цинги вохуца холаго жиндирго нухда ана ахта .
44008040	Гьебмехалъ Филиппида живго Азоталде щун ватана . Цинги гьенисан унаго Къайсарияталде щвезегІан ругел киналго шагьаразул халкъалда Рохалил хабар бицана гьес .
44009001	Шаулил рекІелъа унеб букІинчІо ТІадегІанав ГІисал муридал хІинкъизариялъулги гьел гъурун тІагІинариялъулги гъаргъар . Бищунго кІудияв кашишасухъе вачІун
44009002	гьес абуна жив Дамаскалде , гьелъул синагогабазде инехъин вугин . Гьенир ГІисал Нух цІунун хьвадулел бихьинал ратаниги , руччаби ратаниги , кквезеги ккун , рухьинеги рухьун , жинца Иерусалималде рачинин , гьелъие изну букІин бицунеб кагъат кьейиланги гьарана .
44009003	Гьедин унаго Дамаскалде гІагарлъидал тохлъукьего зобалаздасан нуралъ къалъ-къалъизавуна гьев .
44009004	ГьебсагІат гІодов ккана Шаул . — Шаул ! Шаул ! Щай дуца дие гьаб гІазаб-гІакъуба кьолеб бугеб ? — абун гьаракьги рагІана гьесда .
44009005	— Мун щив , бетІерчІахъад ? — абун гьикъана Шаулица . — Дун вуго дуца гІазаб-гІакъуба кьолев ГІиса , — ян рагІана гьесда жаваб . —
44009006	Гьанже тІаде вахъун шагьаралде а мун , доба бицина дуда щиб гьабизе кколебали .
44009007	Гьесда цадахъ рукІарал гІадамал кІал-мацІ къотІун хутІана . Гьаракь рагІулеб букІин гурони , щивниги чи вихьулев вукІинчІо гьезда .
44009008	Шаул тІаде вахъана . Амма берал ричІун валагьидал , щибниги бихьичІо гьесда . Бераздаса канлъи босарав гьев , квер ккун вачун , Дамаскалде щвезавуна .
44009009	Лъабго къо бана гьес бадиса канлъиги босун . Я кваначІо , я гьекъечІо .
44009010	Дамаскалда вукІана Анания абулев цо мурид . Илгьам лъугьун : « Ва , Анания ! » — абун ахІана гьесде ТІадегІанав ГІисаца . « Дун гІенеккун вуго » , — ян абуна гьес .
44009011	Цинги ТІадегІанав ГІисаца гьесда абуна : — Гьанже вахъун а мун БитІараб абун цІар лъураб къотІнове . Гьениб Ягьудал минаялъув цІехе Тарсалдаса Шаул абун цо чи вугищилан . Гьале гьаб параялда дугІа гьабулев вукІаго ,
44009012	гьесие илгьам лъугьана Анания абун цо чи вачІине вугин духъе , гьес тІад квер лъурабго беразда канлъиги бихьизе бугилан .
44009013	Ананияца абуна : — Я , ТІадегІанав ГІиса ! Чанги чияс бицунеб рагІана дида гьев чиясул хІакъалъулъги , дуде иман лъуразе Иерусалималда кигІан гІемераб квешлъи гьес гьабурабалиги .
44009014	Гьанивеги гьев вачІун вуго дур цІар рехсанщинав чи ккун вачун жанив тІамизе чІахІиял кашишзабаз ихтиярги кьун .
44009015	ТІадегІанав ГІисаца гьесда абуна : — Мун а гьанже . Гьев вуго киналго къавмазда , парччахІзабазда ва Исраилил халкъалда гьоркьоб дир цІар тІибитІизабизе тІаса вищун витІарав дир илчи .
44009016	Дицаго бихьизабила гьесда дир цІар сабаблъун гьес кигІан гІемераб гІазаб-гІакъуба хІехьезе ккелебали .
44009017	Вахъун ун доб минаялъуве щвана Анания . Шаулида тІад кверги лъун , гьес абуна : — Я , дир вац Шаул , ТІадегІанас — гьаниве вачІунаго нухда дуда кІалъарав гьев ГІисаца — дун витІана дидалъун дур беразда канлъи бихьизеги Илагьияб РухІ дуде рещтІинеги .
44009018	ЧчугІил хъал кинигин , тІаса ана бецлъи , ва гьебсагІат канлъи бихьана . ТІаде вахъун ун гьев лъадалъ ччун вахъана .
44009019	Цинги кванана-гьекъана , къуват-жан чорхолъе лъугьана . Цо чанго къо бана Шаулица Дамаскалда муридазда аскІоб .
44009020	Гьебмехалъго синагогабазде ун гьес ГІисал хІакъалъулъ бицунеб букІана гьев ГІиса Аллагьасул Вас вугилан .
44009021	Гьесул вагІза рагІанщинас хІикмалъун абулеб букІана : — Гьеб цІар рехсанщинав чи тІагІинавизейилан Иерусалималда хІаракат бахъулев вукІарав чи гурищ гьав ? Рухьинеги рухьун , гьел чІахІиял кашишзабазул кверде кьезе гурищ гьав гьанивеги вачІун вукІарав ?
44009022	Амма Шаулил рагІул къуват цІикІкІунеб букІиналъ ва ГІиса хІакълъунго МасихІ вугилан чІезабулеб букІиналъ тату хвезабуна Дамаскалда ругел жугьутІазул .
44009023	Гьелдаса гІезегІанго заман индал , гьев чІвазе къотІи ккана гьезул .
44009024	Шаулидаги лъана гьелъул хІакъалъулъ . Къасиги къадги шагьаралъул кавабазухъ гъоркьчІел гьабун букІана гьев чІвазе .
44009025	Сардилъ гьесул муридаз гьев , гьагьинивги лъун , шагьаралъул рагІалда бугеб къадахъа гъоркье виччана .
44009026	Иерусалималде щвараб мехалъ Шаулица къасд гьабуна муридалгун цолъизе . Амма гьев муридлъун лъугьун вукІиналда божичІого , гьесукьа хІинкъун рукІана киналго .
44009027	Барнаба ана Шаулги вачун чапарзабазухъе . Дамаскалде унаго нухда Шаулида ТІадегІанав ГІиса вихьиялъулги , ТІадегІанав ГІиса гьесда кІалъаялъулги ва Дамаскалда хІинкъи-къай гьечІого гьев ГІисал цІар рехсон гьес гьарурал насихІатазулги хІакъалъулъ бицана гьезда Барнабаца .
44009028	Гьелдаса хадув Шаул чапарзабазда цадахъ чІана . Гьезда цадахъ Иерусалималда киса-кивего унаан ва ТІадегІанасул цІар рехсон хІинкъичІого бицунаан Рохалил хабар .
44009029	Гьев дагІбадулаан , къацандулаан грек мацІалда кІалъалел жугьутІалгун . Гьез къасд гьабуна Шаул чІвазе .
44009030	Гьеб лъайдал , Къайсарияталдеги вачун , вацаз Шаул Тарсалде витІана .
44009031	Гьедин тІолабго Ягьудиялда , Галилеялда ва Самариялда иман лъуразул агьлуялъул хІал лъикІлъана , БетІергьанасдаса хІинкъарал ва Илагьияб РухІалъ кантІизарурал гІемерал гІадамаз иман лъуна .
44009032	Киназухъего щвезе къватІиве вахъун вукІарав Пётр гьале Лидда абулеб шагьаралда ругел иман лъуразухъе щвана .
44009033	Гьенив ватана палижалъ ккун микьго соналъ бусада лъурав цо Эней абулев чи .
44009034	Пётрица гьесда абуна : — Эней , мун МасихІ ГІисаца сахлъизавуна . ТІаде вахъун дурго бусен бакІаре ! Эней гьебсагІат тІаде вахъана .
44009035	Гьев сахлъун вихьана Лиддаялъулги Сароналъулги киналго гІадамазда ва гьез ТІадегІанасде иман лъуна . Иоппиялда йикІана ТІабита абун цІар бугей цо мурид .
44009036	( « Чанил цІцІе » абураб магІна буго гьеб цІаралъул . ) ГІадамазе лъикІлъи гІемерай , мискиназе-пакъиразе садакъа гьарзаяй гІадан йикІана гьей .
44009037	Гьеб заманаялда цо хехаб унтуца хвана гьей . ТІасарокъоб лъун букІана чурун къачІараб гьелъул жаназа .
44009038	Лидда Иоппиялдаса рикІкІад букІинчІелъул , Пётр Лиддаялда вугин рагІарал муридаз кІиго чи витІана хехго жидеда тІаде щвайилан гьаризе .
44009039	Вахъун гьезда цадахъ ана Пётр . Иоппиялде щведал , гьев тІасарокъове вачана . ГІемерал къоролруччаби ратана гьенир . ГІодилаго гьез Пётрида рихьизарулел рукІана чІаго йигеб мехалъ гьелъ жидеего гьарурал гурдал ва цогидабги ретІел .
44009040	Гьелги къватІире ритІун , Пётр суждаялда чІана ва дугІа гьабизе лъугьана . Цинги жаназаялдехун вуссун : — ТІаде яхъа , ТІабита ! — ян абуна гьес . Гьелъ берал ричІана , Пётрихъги ялагьун , тІаде йорхун гІодой чІана .
44009041	Кверги ккун , тІаде яхъинаюна Пётрица гьей . Цинги иман лъуралги къоролруччабиги ахІун , ТІабита чІаголъун йикІин бихьизабуна гьезда Пётрица .
44009042	Гьелъул хабар тІибитІана тІолабго Иоппиялда . ТІадегІанав ГІисаде иман лъун гІемерав чи муъминлъана .
44009043	Симон абулев цо дабагъчиясухъ гьоболлъухъ рещтІун Иоппиялда лъикІаланго къоял рана Пётрица .
44010001	Къайсарияталда вукІана Корнелий абулев цо чи . Гьев вукІана Италиялъулабилан абулеб полкалдаса рагъухъабазул нусилбетІер .
44010002	Гьевги гьесул рукъалъул агьлуги Аллагьасукьа хІинкъарал , цІакъ диниял гІадамал рукІана . КІуди-кІудиял садакъабиги гьарулаан гьес гІадамазе , кидаго Аллагьасе тІагІат-гІибадаталдаги вукІунаан .
44010003	Гьале цо къоялъ къаденахъе сагІат лъабго тІубараб мехалъ , тІасан загьираб илгьам лъугьун , Бичасул малаик вачІана гьесухъе . — Корнелий ! — абун кІалъана гьесда малаик .
44010004	ХІинкъадго гьесухъги валагьун : — Щиб , бетІерчІахъад ? — абун гьикъана Корнелийица . Малаикас гьесие жаваб кьуна : — Дур дугІабиги садакъабиги Аллагьас къабул гьаруна , бищунго къабулаб къурбан гІадин .
44010005	Гьанже дуца Иоппиялде чагІи ритІе Пётр абун тІокІцІар бугев Симонида хадур .
44010006	Гьев вуго дабагъчи Симонихъ гьоболлъухъ . Ралъдал рагІалда буго гьесул мина .
44010007	Гьесда кІалъарав малаик цевеса тІагІаравго , Корнелийица кІиго рагьтІателги жиндирго цо муъминав нукарги аскІоре ахІун ,
44010008	гьезда гьеб кинабго бицана ва гьел лъабалго Иоппиялде ритІана .
44010009	Нахъисеб къоялъул къалъул гІужалда гьел Иоппиялде щолел рукІана . ТІохде вахун дугІа гьабулев вукІана Пётр гьебмехалъ .
44010010	Пётр вакъана , кванде хиял ккана гьесул гьениб . Гьесие квен къачІалеб букІаго , цебетІами лъугьана :
44010011	зобал рикьун ана ва ункъабго гІинщги ккун гІодобе биччан бачІунеб бихьана цо кІудияб туруталда релълъараб жо .
44010012	Гьелда тІад ругоан ракьалдасан хьвадулел киналго тайпабазул хІайваналгун шурулел жалги хІанчІиги .
44010013	— Вахъун гьелги хъве , гьезул гьанги кванай , Пётр , — абун гьаракь рагІана гьесда .
44010014	Пётрица абуна : — Я , ТІадегІанав , дица киданиги гьабиларо гьединаб иш . Хъубаб , хІарамаб квен дица киданиги квинчІо .
44010015	КІиабизеги добго гьаракьалъ абуна гьесда : — Аллагьас бацІцІад гьабураб жоялда хъубабилан абуге дуца .
44010016	Лъабабизеги рагІана Пётрида гьеб гьаракь ва гьебсагІат зобалазде босун ана доб турут гІадинаб жо .
44010017	Гьелъул магІна щибдайилан пикрабазда Пётр вугеб мехалъ , Корнелийица ритІарал дол гІадамал , Симонил мина бугеб бакІ балагьизе гьесул кавудухъе щун рукІана .
44010018	Гьез ахІунго-ахІун гьикъулеб букІана Пётр абун тІокІцІар бугев Симон вугищин нужер гьенив гьоболлъухъилан .
44010019	Доб жиндаго цебетІамураб сураталъул пикрабазда вукІарав Пётрида Илагьияб РухІалъ абуна : — ГІенекке , кІиго чи вуго мун валагьулев .
44010020	Вахъун гьанже тІохдаса гъоркьеги рещтІун , сунданиги щаклъичІого , гьезда цадахъ а мун . Гьел руго дица ритІарал чагІи .
44010021	Гьениса гъоркьеги рещтІун , дол гІадамазда абуна Пётрица : — Дун ккола гьев нужеца валагьулев вугев чи . Щай нуж гьанире рачІарал ?
44010022	Гьез абуна : — Корнелий абун вуго цо нусилбетІер , гьев вуго Аллагьасукьаги хІинкъулев , киналго жугьутІазда гьоркьоб кІудияб къадру-къиматги бугев лъикІав чи . Бичасул малаикас гьесие илгьам гьабуна мун рокъове ахІеян ва дур рагІабазухъ гІенеккеян .
44010023	Пётрица гьел жанире рачана ва сордо бан гьенир чІезаруна . Нахъисеб къоялъ вахъун гьезда цадахъ ана Пётр . Иоппиялдаса цо чанго диналъул вацги къватІиве вахъана гьезда цадахъ .
44010024	КІиабилеб къоялъ Пётр Къайсарияталде щвана . Корнелий , жиндирго гІага-божаралги гьудул-гьалмагъзабиги ахІун , гьел рачІиналъухъ валагьун чІун вукІана .
44010025	Пётр азбаралъуве лъугьунеб мехалъ , данде ун гьесда цеве суждаялда чІана Корнелий .
44010026	Гьев тІаде вахъинавулаго , Пётрица абуна : — ТІаде вахъа , дунги мунго гІадинав чийин .
44010027	Гьевгун гара-чІварулаго рокъове жаниве лъугьарав Пётрида гІемерал гІадамал ракІарун ратана гьенире .
44010028	Гьезда Пётрица абуна : — Нужеда лъала жугьутІазул къануналда рекъон цогидал халкъазул гІадамазулгун гьоркьоблъи гьабизе яги гьезухъ гьоболлъухъ рещтІине жугьутІчиясе бегьулареблъи . Амма Аллагьас дида бихьизабуна тІолабго махлукъаталда гьоркьоб цониги чиясда хъубавилан , нажасавилан абизе бегьулареблъи .
44010029	Гьединлъидал дун , нужеца ахІаравго , тІадкІалъай гьечІого вачІана гьаниве . Гьанже бице нужеца : щай дида хадур чагІи ритІарал ?
44010030	Гьебмехалъ Корнелийица абуна : — Ункъо къоялъ цеве , гьадинабго къалъудаса хадуб лъабго сагІат араб гІужалда дирго рокъов Аллагьасе как балев вукІана дун . ВачІун дида цеве чІана гвангъараб гІаба ретІарав цо чи . Гьес дида абуна :
44010031	« Корнелий , Аллагьасда рагІана дур дугІа , дур садакъабиги рихьана гьесда .
44010032	Гьанже дуца Иоппиялде чагІи ритІе Пётр абун тІокІцІар бугев Симонида хадур . Гьев Пётр вуго ралъдал рагІалда мина бугев дабагъчи Симонил бакІалда » .
44010033	ГьебсагІатго ритІана дица дуда хадур чагІи . Мун гьаниве вачІун лъикІ ккана . Гьале гьанже ниж киналго Аллагьасда цере чІун руго , БетІергьанас дуе амру гьабурабщиналъухъ гІенеккизе .
44010034	Пётрица гьезда абуна : — Гьанже якъинго бичІчІана дида Аллагьас жиндирго лагъзадерида гьоркьоб батІалъи гьабулареблъи .
44010035	Кинаб къавмалъул чи вугониги , гьес къабул гьавула жинкьа хІинкъулев ва витІун хьвадулев чи .
44010036	Гьес Исраилил халкъалъухъе битІана жиндирго рагІи . Гьеб рагІи буго ракълил хІакъалъулъ ругьел , ва ГІиса МасихІидалъун бачІана гьеб . Гьев МасихІ вуго киназулго ТІадегІанав .
44010037	Нужеда лъала Галилеялдасан байбихьун тІолабго Ягьудиялда ккарабщинаб . Гьеб лъугьана ЯхІя аварагас лъадалъ ччун рахъизе кколилан лъазабуралдаса хадуб .
44010038	Нужеда лъала Аллагьас Назареталдаса ГІисаде Илагьияб РухІги хІалкІолъиги рещтІинабураблъи , гьес киса-кивего ун гІемераб лъикІлъи гьабураблъи ва илбисалъул кверщаликь рукІарал киналго гІадамалги сахлъизарураллъи , — Аллагь гьевгун вукІиндалха !
44010039	Ниж руго кинабго жугьутІазул ракьалдаги Иерусалималдаги гьес гьабурабщиналъе нугІзал . ГъотІода ван гъанкъун хвезавуна гьев .
44010040	Лъабабилеб къоялъ хваралъуса вахъинеги гьавуна Аллагьас гьев , хваралъуса вахъун вихьулевлъунги гьавуна .
44010041	Амма киназдаго гуро гьев вихьарав . Гьев вихьана Аллагьас цереккунго тІаса рищун рукІарал , гьеб киналъего нугІзаллъун лъугьарал нижеда . Хваралъуса вахъун хадувги гьесда цадахъ кванарал-гьекъарал чагІи руго ниж .
44010042	Гьес нижее амру гьабуна чІагоязеги хваразеги суд гьабизе Аллагьас тарав чи вугин живилан халкъалдаго лъазабеян , гьелъие нугІлъиги гьабеян .
44010043	Киналго аварагзабаз цебеккунго бицун букІана гьесде иман лъуравщинасул мунагьал гьесул цІаралдалъун чуризе ругилан .
44010044	Пётрил гьеб хабар лъугІилалдего гьесухъ гІенеккун рукІарал киналго гІадамазде Илагьияб РухІ рещтІана .
44010045	Цогидал халкъазеги Аллагьас Илагьияб РухІ сайигъат гьабидал , гІажаиблъун хутІана Пётрида цадахъ гьенире рачІарал иман лъурал цоги жугьутІал .
44010046	Цогидаб мацІалда гьезул кІалъайги гьез Аллагьасе гьабулеб реццги рагІулеб букІиндалха гьел жугьутІазда . Пётрица абуна :
44010047	— Нилъее гІадин , Илагьияб РухІ насиблъарал гьал гІадамазе лъадалъ ччун рахъи гьукъулев чи вукІинищ ?
44010048	Цинги Пётрица гьезие амру гьабуна , МасихІ ГІисал цІар рехсон , лъадалъ ччун рахъайилан . Гьебмехалъ гьез Пётрида гьарана цо дагьаб мехалъ жидеда аскІов гьенив чІайилан .
44011001	Чапарзабазухъеги ва тІолабго Ягьудиялда рукІарал диналъул вацазухъеги хабар щвана цогидал халкъазги Аллагьасул рагІи къабул гьабун бугилан .
44011002	Пётр Иерусалималде тІадвуссараб мехалъ , иман лъурал жугьутІаздасан цо-цо чагІаз гьесие бадибчІвай гьабуна ,
44011003	сунат гьабичІел гІадамазухъе гьоболлъухъ ун , гьезда аскІов гІодов чІун кваназе бегьилаанищилан .
44011004	Гьебмехалъ Пётрица мухІканго бицана гьезда жиндирго ккарал лъугьа-бахъиназул хІакъалъулъ :
44011005	— Иоппия шагьаралда цо къоялъ Аллагьасе дугІа гьабулев вукІана дун . Гьебмехалъ цебетІами лъугьана дие . Ункъабго гІинщги ккун цо кІудияб турут гІадинаб жо зодиса гІодобе биччалеб бихьана . БитІахъе дида аскІобе бачІана гьеб .
44011006	Гьелда тІад рихьана ракьалдасан хьвадулел ункъхІатІилал хІайванал , гьединго гІалхул хІайванал , шурулел жал ва хІанчІи .
44011007	Цинги цо гьаракьалъ абулеб рагІана дида : « Вахъун гьелги хъве , Пётр , гьезул гьанги кванай » , — ян .
44011008	Дица абуна : « Я , БетІергьан ! Дица киданиги гьабиларо гьединаб иш . Хъубаб , хІарамаб квен дица киданиги кІалдибе босичІо » , — ян .
44011009	КІиабизеги зобалаздасан добго гьаракьалъ абуна : « Аллагьас бацІцІад гьабураб жоялда хъубабилан абуге дуца » , — ян .
44011010	Лъабабизеги рагІана дида гьеб гьаракь . Цинги гьеб кинабго зобалазде эхеде цІан ана .
44011011	Дун рещтІун вукІараб рукъалда цеве лъабго чи чІана гьеб параялъ . Гьел ратана Къайсарияталдаса дида хадур ритІун рачІарал чагІи .
44011012	Илагьияб РухІалъ дида абуна сунданиги щаклъичІого гьезда цадахъ айилан . Дида цадахъ къватІиве вахъана гьав анлъавго диналъул вацги . Цинги ниж щвана дов чиясул бакІалде .
44011013	Гьес нижеда бицана жиндир рокъове вачІун малаикас гьадин абунилан : « Дуца Иоппиялде чагІи ритІе Пётр абун тІокІцІар бугев Симонида хадур .
44011014	Гьес бицина мунги дур хъизан-агьлуги хвасарлъулеб хабар » .
44011015	Дица гьезие хабар бицине байбихьидал , добмехалъ нилъедего гІадин , гьездеги рещтІана Илагьияб РухІ .
44011016	Гьениб дида ракІалде щвана : « ЯхІя аварагас лъадаца чурарал гІадин , Илагьияб РухІалдалъун чурила нуж » , — ан ТІадегІанав ГІисаца добмехалъ абун рукІарал рагІаби .
44011017	ТІадегІанав МасихІ ГІисаде иман лъурал нилъее гІадинаб сайигъат Аллагьас цогидал халкъазеги кьолеб бугеб мехалъ Аллагьасда дандечІаравани , дун щив чи ккелев вукІарав ?
44011018	Гьеб хабар рагІидал гьел гІодоре риччана . Аллагьасе рецц гьабун гьез абуна гьанже Аллагьас цогидал халкъазеги рес кьун бугин абадияб гІумру насиблъулеб тавбу гьабизе .
44011019	Стефание зулму гьабураб заманаялда рикьа-риххун рахъ-рахъалде лъутун ун рукІарал муридал Финикиялде , Кипралде ва Антиохиялдецин щвана . ЖугьутІазда гурони гьез Рохалил хабар бицунеб букІинчІониги ,
44011020	гьезда гьоркьор рукІана Кипралдаса ва Киренеялдаса цо-цо гІадамал , Антиохиялде рачІун , гьениб греказдаги ТІадегІанав ГІисал хІакъалъулъ жидеца Рохалил хабар бицине лъугьарал .
44011021	БетІергьанас квербакъи гьабуна гьезие , ва цІакъ гІемерал гІадамаз ТІадегІанав ГІисаде иман лъуна .
44011022	Гьезул хІакъалъулъ хабар рагІана Иерусалималда бугеб иман лъуразул агьлуялда ва гьез Барнаба Антиохиялде витІана .
44011023	Гьениве щвараб мехалъ Барнабада бихьана гьеб агьлуялда Аллагьасул баркат лъун букІин ва гьелдаса вохана . Гьес киназдаго гьарана ракІ-ракІалъго ТІадегІанав ГІисаде иман лъун къвакІун чІайилан .
44011024	Живго гьев Барнабаги вукІана Илагьияб РухІалъулги иманалъулги вугІун цІурав цІакъ лъикІав чи . Гьебмехалъги цІакъго гІемерал гІадамаз ТІадегІанав ГІисаде иман лъуна .
44011025	Цинги Барнаба ана Шаул валагьизе Тарсалде .
44011026	Гьенив ватун , Шаулги вачун , Антиохиялде тІадвуссана Барнаба . ТІубараб лъагІел рехана кІиясго гьениб . Гьеб лъагІелалъго иман лъуразул агьлу данделъарал бакІазде ун Барнабацаги Шаулицаги гІемераб халкъалъе вагІза-насихІат гьабуна . Гьениб Антиохиялда тІоцебе байбихьана муридазда христианалилан абизе .
44011027	Доб заманаялда Иерусалималдаса Антиохиялде рачІана кашпу-карамалъи бугел гІадамал .
44011028	Агаб абун цІар бугев цо гьединав чияс , цеве вахъун , Илагьияб РухІалдалъун лъазабуна тІолабго ракьалда кутакаб ракъи букІине бугилан . ( ХІакъикъаталдаги гьеб ракъи букІана Клавдий къайсарлъун вугеб заманаялда . )
44011029	Гьебмехалъ муридаз хІукму гьабуна бугес бугелда рекъараб садакъа-напакъа Ягьудиялда ругел жидерго диналъул вацазе битІизе .
44011030	Гьедин бакІарараб садакъа-напакъаги босун , гьез Барнабаги Шаулги ритІана Ягьудиялъул иман лъуразул бутІрузухъе гьеб щвезабизе .
44012001	Гьеб заманаялда Гьерод ханас иман лъуразул агьлуялъул цо-цо гІадамал жанир тІамуна , гьел тІагІинаризе бокьун .
44012002	Хвалчаца бетІер къотІун чІвана гьес Иоаннил вац Якъуб .
44012003	Ягьудиязе гьеб рекІее гІураблъи бихьун , Пётрги тІамуна гьес туснахъалъув . ( Гьел рукІана РеччичІел Панкъазул Байрамалъул къоял . )
44012004	Ккун вачун туснахъалъув тІамизавуна Гьеродица Пётр ва гьев цІунизе анцІила анлъго рагъухъанги тана хъаравуллъуда . Гьесда ракІалда букІана Пасхаялъул байрамалдаса хадуб халкъалда цеве вачун Пётрие суд гьабизе .
44012005	Гьале Пётр туснахъалъув вуго . Иман лъуразул тІолабго агьлуялъ тІадчІун Аллагьасде гьари-дугІа гьабуна гьесда гурхІаян .
44012006	Гьеродица метер халкъалда цеве вачинехъин вугеб сордоялъ кІиго рагъухъанасдехун рахсаца вухьун вугев Пётр кьижун вукІана . ХутІарал хъаравулзаби туснахъалъул нуцІихъ чІун рукІана .
44012007	Гьале вачІун гьесда цеве чІарав Бичасул малаикасул нуралъ туснахърукъ къалъ-къалъизабуна . Хьолболъ квер тункун макьидасаги вигьинавун : « Хехго тІаде вахъа ! » — ян абуна малаикас Пётрида . Гьесул кверазда рукІарал маххул рахсал рортун ана гьебмехалъ .
44012008	Цинги малаикас гьесда абуна хьиталги парталги ретІеян . Гьес хьиталги парталги ретІана . Нахъеги абуна , мугъзаде гІабаги рехун , жинда хадув вачІаян .
44012009	Пётр гьесда хадув къватІиве лъугьана . Амма гьесда ракІалде кколеб букІана гьев малаикас гьабулеб бугебщинаб жо жинда цебетІамулеб бугилан .
44012010	Цо хъаравулзабазда , цинги цоги хъаравулзабазда цересан ун , туснахъалъусан шагьаралде бугеб маххул кавудухъе щвана гьел . Каву жибго рагьун ана . Гьениса къватІире лъугьун ун цо къватІ лъугІулеб бакІалде щведал , малаик цевеса тІагІана .
44012011	Гьебмехалъ гІакълуялде вачІун живго жиндаго гаргадизе лъугьана Пётр : « ХІакъикъаталдаги БетІергьанас дихъе малаик витІун вачІана дун Гьеродил квердасаги ва ягьудиязул тІолабго халкъалъе бихьизе бокьун букІарабщиналдасаги хвасар гьавизе » .
44012012	Цинги гьеб ккара-таралъул магІна бичІчІарав Пётр ана Маркилан тІокІцІар бугев Иоаннил эбел Марямил бакІалде . Гьенибе какде гІемераб халкъ бакІарун букІана гьеб сордоялъ .
44012013	Пётрица каву бухидал , Рода абун цІар бугей цо гъараваш ячІана гьеб лъица бухулеб бугебали хал гьабизе .
44012014	Пётрил гьаракь батІа бахъизе лъайдал , гІемерго йохиялъ каву ричІизе рекІеда ятичІого , гьей жание екерун ана ва Пётр вугин кавудул кІалтІайилан бицана гьезда .
44012015	Дур бетІер сверун бугилан абуна гьез . Жинца гьереси бицунеб гьечІилан чІана гьей . Пётрил рухІ батилин гьебилан абуна гьез .
44012016	Пётрица жеги-жеги бухулеб букІана каву . Каву рагьараб мехалъ , гьенив Пётр ватидал , хІикмалъун хутІана гьел .
44012017	РуцІцІун чІайилан гьезие квералъ ишанги гьабун , Пётрица бицана БетІергьанас жив туснахъалъуса къватІиве вачиналъул хІакъалъулъ . Цинги гьес абуна Якъубидаги цогидал вацаздаги бицейин гьеб кинабго . Гьениса къватІиве вахъун , цоги бакІалде ана Пётр .
44012018	Радал , Пётр киведай тІагІанаян , кутакалда рихха-хочун лъугьана хъаравуллъуда рукІарал дол рагъухъаби .
44012019	Пётр валагьеян амру гьабуна Гьеродица , амма кинго кодове щвечІо гьев . Дол хъаравулзабиги ахІун , кин-щиб ккарабилан цІехана Гьеродица , цинги гьел чІвазе буюрухъ кьуна . Гьелдаса хадув Ягьудиялдаса Къайсарияталде ун , гьенив чІана Гьерод .
44012020	Гьесул цІакъ ццин бахъун букІана Тиралъул ва Сидоналъул гІадамазда . Гьебмехалъ цоцазда дандги бан гьез Гьеродихъе жидерго вакилзаби ритІана . Гьезул ракьалде квана-гьекъолеб жо Гьеродил улкаялдаса бачІунеб букІана . Гьединлъидал , гьесул кІалгІаялъув рагьтІателлъун вукІарав Бластилгун гьоркьоблъиги гьабун , Гьеродидасан рекъел гьарана гьез .
44012021	Гьелгун дандчІвазе къотІи гьабураб къоялъ , чІухІараб ретІелги ретІун , тахиде вахун гІодов чІана Гьерод ва , халкъги гІенеккун , гьездехун хитІаб гьабун кІалъана .
44012022	Гьебмехалъ халкъалъ ахІулеб букІана , гІадан-инсан гурин , живго аллагь вугин жидеда кІалъалев абун .
44012023	Амма гьес Аллагьасе рецц гьабичІелъул , гьебсагІат вачІун Бичасул малаикас жаза гьабуна Гьеродие , черхалда борохь бан хвана гьев .
44012024	Гьедин цІубана ва тІибитІана БетІергьанасул рагІи .
44012025	Барнабаги Шаулги , жидеда тІадкъараб ишги тІубазабун , Иерусалималдаса Антиохиялде тІадруссана . Маркилан тІокІцІар бугев Иоаннги вачана гьез жидедаго цадахъ .
44013001	Антиохиялда бугеб иман лъуразул агьлуялда гьоркьор рукІана кашпу-карамалъи бугел гІадамал ва насихІатчагІи : Барнаба , Нигер абун тІокІцІар бугев Симеон , Киренаялдаса Лукий , Гьерод ханасда цадахъ гІурав Манаэн ва Шаул .
44013002	ТІадегІанасе тІагІаталъе данделъун ругеб мехалъ , Илагьияб РухІалъ гьезда абуна : « Барнабаги Шаулги дица цо ишалъе ахІулел руго . Нужеца гьел дихъе кьезе ккела » , — ян .
44013003	КІалги биччан , дугІаги гьабун , доз Барнабадаги Шаулидаги тІад квер лъуна ва нахъе ритІана .
44013004	Илагьияб РухІалъ ритІун гьел Селевкиялде щвана ва гьенисан , гамидаги рекІун , Кипралде ана .
44013005	Саламиналде щведал , гьениб жугьутІазул синагогабазда Аллагьасул рагІи тІибитІизабизе лъугьана гьел . Гьезие кумекалъе цадахъ Иоаннги вукІана .
44013006	Кипр чІинкІиллъи къотІун ун Пафосалде щвана . Гьенив ватана БариешуагІ абулев цо жугьутІав . Гьев вукІана сихІручи ва гьересиавараг .
44013007	Сергий Павел абулев цІодорав-гІакъилав цо наибасул цевесев чиги вугоан гьев . Аллагьасул рагІиялъухъ гІенеккизе бокьун бугилан Сергий Павелица Барнабаги Шаулги жиндихъего ахІана .
44013008	Амма СахІир- Элимаца ( греказ гьедин абулаан БариешуагІида ) хІаракат бахъулеб букІана гьев наибас иман лъезе биччаларилан .
44013009	Илагьияб РухІалъ цІурав Шаулица ( гьесул цогидаб цІар Павел букІана ) гьебмехалъ гьесда бадибе абуна :
44013010	— Ле , хІилла-рекІкІалъулги ва квешабщиналъулги вугІун цІурав илбисалъул вас , ритІухъабщиналъул тушман ! БетІергьанасул битІараб нух гьетІа-кІичІизабичІого чІезе кІоларищ дуда ?
44013011	Гьале БетІергьанас дуде квер гьесулеб буго . ГьабсагІат мун бецлъила , дагьабго заманаялъ бакъул канлъиялдаса махІрумлъила ! Гьеб параялда дуниял бецІлъана гьесие , тІуванго бецлъана гьев . Квер ккун живго вачине чи валагьизе лъугьана .
44013012	Гьеб кинабго бихьарав наибасул рекІелъе иман тІинкІана . Гьев хІикмалъизавуна ТІадегІанав ГІисал хІакъалъулъ хабаралъ .
44013013	Павелги гьесда цадахъ рукІаралги Пафосалдаса гамида рекІун ун , Памфилиялъул Перга абулеб шагьаралде щвана . Гьездаса ватІалъун Иерусалималде тІадвуссана Иоанн .
44013014	Пергаялдаса рахъун ун гьел Писидиялъул Антиохиялде щвана , шамат къоялъ синагогаялъуре лъугьун , гьенир гІодор чІана .
44013015	Мусал Тавраталдасаги Аварагзабазул ТІухьдуздасаги калимаби цІалун рахъараб мехалъ , гьеб синагогаялъул бутІруз гьезухъе ритІарал чагІаз гьезда абуна : — Я , вацал , гьаб халкъалъе вагІза-насихІат гьабизе бокьун батани , ниж нужехъ гІенеккила , — ян .
44013016	ТІаде вахъун , кверги борхун , Павелица гьадин абуна : — Я , вацал жугьутІал ва цогидалги Аллагьасукьа хІинкъулел гІадамал , гІенекке нуж дихъ !
44013017	Гьаб Исраилил халкъалъул Аллагьас нилъер умумул тІаса рищана , апарагзабилъун Мисриялда рукІараб заманаялда Гьес нилъер халкъ кІодо гьабуна ва жиндирго кІудияб къудраталдалъун доб чияр ракьалдаса къватІире рачана .
44013018	КІикъого соналъ гІицІаб авлахъалда рукІараб мехалъ , чанцІулго къосаниги , Аллагьас гьел рехун течІо .
44013019	КангІаналъул ракьалда анкьго халкъги паналъизабун , гьеб ракь Исраилил халкъалъе ункънусиялда кІикъоялда анцІго сонгІанасеб заманаялъ ирсалъе кьуна Аллагьас . Цинги Шамуил авараг витІизегІан Аллагьас гьезие къадизаби кьуна .
44013020	
44013021	Хадуб гьез парччахІ кьейилан гьаридал , Аллагьас гьезухъе витІана Буняминил наслуялъул Кишил вас Шаул . КІикъого соналъ гьес парччахІлъи гьабуна гьезие .
44013022	Цинги , гьевги тІаса рехун , Давуд авараг гьезие парччахІлъун гьавуна . Гьесул хІакъалъулъин Аллагьас гьадин абураб : « Дица Йессейил вас Давуд тІаса вищана . Гьев Дие рекІее гІуна . Дие бокьарабщинаб гьабизе буго гьес » .
44013023	Давудил наслуялдаса витІилин абун рагІи кьун букІарав ГІисаги витІун вачІана Гьес Исраилил халкъ хвасар гьабизе .
44013024	Гьев ГІиса вачІиналде ЯхІя аварагас тІолабго Исраилил халкъалда лъазабуна кантІун Аллагьасде руссине лъадалъ ччун рахъаян .
44013025	Жиндирго гьеб нухлул ахиралде щолев вугеб мехалъ , ЯхІяца абуна : « Нужеца дун щивлъун рикІкІунев вугев ? Дун Дов гуро . Дидаса хадув вачІине вуго жиндир хьитил рухьен бичизецин дун мустахІикъав гьечІев чи » .
44013026	Я , дир вацал — Ибрагьимил наслуялъул лъимал ва цогидалги Аллагьасукьа хІинкъулел гІадамал ! Нилъеейин Аллагьас битІараб нилъ хвасар гьарулеб гьеб рагІи .
44013027	Амма Иерусалималъул гІадамазда ва гьезул хІакимзабазда гьев лъачІелъул ва щибаб шамат къоялъ цІалулел Аварагзабазул ТІухьдузда хъван букІарабги бичІчІичІелъул , гьез гьесие тамихІ гьабуна ва цебеккунго дол Илагьиял ТІухьдузда хъван букІарабги ритІухълъана .
44013028	ЧІвазе гІураб гІайиб-хатІа тІадчІезабизе кІвечІониги , гьез Пилатида гьарана ГІиса чІвазе къотІеян .
44013029	ГІисал хІакъалъулъ Илагьиял ТІухьдузда цебеккунго хъван букІарабщинаб гьел гІадамаз гьабун хадуб , гъотІодасаги вахъун , хабалъ вукъана гьев .
44013030	Амма Аллагьас гьев хваралъуса вахъинавуна .
44013031	Гьелдаса хадув гІезегІан къояз вачІана гьев Галилеялдаса Иерусалималде щвезегІан жиндаго цадахъ рукІарал дол гІадамазухъе . Гьанже гьел гІадамал руго халкъалда цере гьесул нугІзаллъун .
44013032	Нижецайин абуни нужеда Рохалил хабар бицунеб буго , Аллагьас нилъер умумузе гьабун букІараб къотІи гьес нилъее —
44013033	гьезул лъималазе — тІубазабун , ГІиса хваралъуса вахъинавунилан . Гьадин хъван буго Забуралъул кІиабилеб туркиялда : « Мун Дир вас вуго . Жакъа Дун дур Эменлъун лъугьана » .
44013034	Ракьулъ турун тІагІунгутІизе ГІиса жинца хваралъуса вахъинавиялъул хІакъалъулъ Аллагьас гьадин абун букІана : « Аллагьас Давудида лъураб баркат — лъиданиги кодоса бахъизе кІолареб Илагьияб баркат — лъела Дица дуда » .
44013035	Гьелъулго хІакъалъулъ цоги туркиялда руго Давудица абурал гьадинал рагІаби : « Дурго ракІбацІцІадав лагъ ракьул гвандинив туризавиларо Дуца » .
44013036	Жиндирго халкъалда гьоркьоб Аллагьасул амруги тІубазабун , Давуд къадаралде щвана , жиндирго умумузда хадув ана ва гьесул черхги ракьулъ турана .
44013037	Амма Аллагьас хваралъуса вахъинавурасул черх ракьулъ туричІо .
44013038	Гьединлъидал , дир вацал , нужеда лъан букІа ГІиса сабаблъун нужер мунагьал чуранилан лъазабулеблъи . Мусал къануналда рекъон Аллагьасда цере ритІухълъизе кІвечІебщиналъулъ ГІисадалъун ритІухълъила гьесде иман лъуравщинав чи .
44013039	
44013040	Гьединлъидал , воре , нуж цІодорго рукІа , аварагзабазул гьадинаб калимаялда бугеб иш лъугьине гурин нужеего :
44013041	« Ле , иман инжит гьабун гаргадулел гІадамал , нуж ралагье , хІикмалъе ва паналъе , нужер заманаялда Дица гьабизе бугелъулха бицунилан кинго нуж божизе гьечІеб иш » .
44013042	Барнабаги Павелги синагогаялъуса къватІире рахъунаго , гІадамаз гьезда гьарана хадусеб шамат къоялъги жидее гьединаб вагІза гьабизе рачІаян .
44013043	Гьеб данделъи биххун хадур гІемерисел жугьутІал ва Аллагьасе гІибадат гьабулел цогидал халкъазул гІадамал Павелидаги Барнабадаги хадур ана . Гьев кІиясгойин абуни гьезда малъулеб букІана Аллагьас гьезие кьураб баркатгун рукІайилан .
44013044	Нахъисеб шамат къоялъ тІолабгоялде гІунтІун шагьаралъул халкъ бачІана Аллагьасул рагІухъ гІенеккизе .
44013045	Халкъалъул гьел руккелал рихьидал , жугьутІазул жахІда ккана : Павелил хабар гьереси гьабун , гьев какун гаргадизе лъугьана .
44013046	Амма Павелицаги Барнабацаги хІинкъичІого абуна гьезда : — Нужедайин бищунго цебе лъазабизе кколеб букІараб Аллагьасул рагІи . Амма нужеца гьеб нахъе тункулеб бугелъул ва абадияб гІумру насиблъизе мустахІикъал гьечІеллъун нужецаго нужго рикІкІунелги ругелъул , гьале ниж цогидал халкъазде руссун руго !
44013047	Гьадинаб калимаялдалъун БетІергьанасги амру гьабулеб бугелъул нижее : « Киналго халкъазе чирахълъун гьавуна Дица Мун , дуниялалъул рагІалдеги дуца хвасарлъи щвезабизе » .
44013048	Гьеб рагІидал , цогидал халкъазул гІадамал цІакъ рохана , Аллагьасул рагІуе рецц гьабизе лъугьана . Абадияб гІумру насиблъизе тІаса рищун рукІаралщиназ иман лъуна .
44013049	Гьеб рахъалдаги тІибитІана Аллагьасул рагІи .
44013050	Амма Аллагьасе гІибадат гьабулел ва къадру-къимат бугел руччабиги шагьаралъул хІакимзабиги Павелидаги Барнабадаги данде гьусун тІамуна жугьутІаз . Гьез гьев кІиявго шагьаралдаса къватІиве гъуна .
44013051	Жидерго хІатІазда букІараб хІурги гьел гІадамазде кІутІун , Павелги Барнабаги Икониялде ана .
44013052	Киналго муридалин абуни , Илагьияб РухІалъул цІун , роха-хинлъун рукІунаан .
44014001	Икониялдаги гьез , жугьутІазул синагогаялъуре лъугьун , вагІза гьабуна , ва гІемерисел жугьутІалги цогидал халкъазул гІадамалги божана гьезда .
44014002	Амма гьезда божичІел жугьутІаз , иман лъуразда данде гьусун тІамун , цогидал халкъазул гІадамазул рекІелъ гьездехун ццин багъаризабулеб букІана .
44014003	Павелицаги Барнабацаги гІезегІан заман бана гьениб . Гьез хІинкъичІого бицунеб букІана ТІадегІанав ГІисал хІакъалъулъ . Гьесул баркатаб рагІуда божизе гьезул квердалъун лъугьунел рукІана хІикматал ишалги мугІжизаталги .
44014004	Шагьаралъул халкъ кІийиде бикьана гьебмехалъ : цоял жугьутІазул рахъалда рукІана , цогидал чапарзабазул рахъалда рукІана .
44014005	Жидерго церехъаби-бутІрулгун цадахъ лъугьун , цогидал халкъазул гІадамазги жугьутІазги хІаракат бахъулеб букІана Павелги Барнабаги инжит-хІакъир гьаризе , цинги ганчІал речІчІун чІвазе .
44014006	Гьеб хабар лъарабго , гьел гьениса Ликаониялде лъутун ана . Гьел рукІана Листра ва Дербия шагьараздаги гьезда сверухъ ругел бакІаздаги .
44014007	Гьенибги бицунеб букІана гьез Рохалил хабар .
44014008	Листраялда вукІана эбелалъ гьавуралдаса нахъего палижалъ ккурав , гІумруялъ жиндирго бохдузда вахъун чІун вилълъанхъичІев цо чи .
44014009	Павелихъ гІенеккун вукІана гьев . ЛъикІго гьесухъ валагьидал , Павелида бичІчІана живго сахлъизе вукІиналда ракІ-ракІалъго божарав чи гьев вугевлъи .
44014010	— ВитІун дурго бохдузда вахъун чІа ! — ян ахІана гьесде Павелица . ГьебсагІат кІанцІун тІаде вахъун , вилълъанхъизе лъугьана гьев .
44014011	Павелица гьабураб иш бихьидал , гьенир рукІарал гІадамал ликаоназул мацІалда ахІдезе лъугьана инсанасул сураталда аллагьзаби рещтІун ругин жидехъеян .
44014012	Барнабада гьез Зевсилан цІар лъуна . ВагІза-насихІат гьабун цІикІкІун кІалъалев вукІиндал , Павелида цІар Гермесилан лъуна .
44014013	Шагьаралъул каву бахун къватІибехун букІараб Зевсил сураталъе хъулухъалъе тарав цо динияв чи , оцалги цере къотІун , тІугьдузул горалги росун , гІемераб халкъги цадахъ бачун , гьав кІиясулго хІурматалда къурбан хъвезе кавудухъе вачІана .
44014014	Гьелъул хабар рагІидал кІиявго чапар — Барнабаги Павелги , — тІад бугеб ретІелги тІутІун бан , гьеб халкъалда аскІоре рекерун , ахІдезе лъугьана :
44014015	— Ле , гІадамал ! Нужеца гьабулеб щиб ? Нужго гІадинал гІадамал руго нижги . Ниж нужехъе рачІун руго Рохалил хабарги босун . Гьеб нужер расги пайда гьечІеб динги рехун тун , зобал-ракьал рижарав , ралъадал рижарав ва гьенир ругелщиналги рижарав хІакъав Аллагьасде руссайилан абизе рачІун руго .
44014016	Цересел наслабазул халкъал Аллагьас тун рукІана жидеего бокьараб нухдасан ине .
44014017	Амма жиндирго лъикІлъабаздалъун Гьес живго вугевлъи бихьизабичІого течІо . Гьес зобалаздасан цІад базабулаан , ах-хуралъул нигІматал рижизарулаан . Нужее квен-тІех кьолаан , нужер ракІал рохизарулаан .
44014018	Гьединаб хабар бицун хІалицаго кІвана Павелидаги Барнабадаги жидер хІурматалда къурбан хъвеялдаса гьел руссинаризе .
44014019	Амма гьениреги рачІун Антиохиялдаса ва Икониялдаса жугьутІаз Листраялъул гІадамал жидерго рахъалде руссинаруна . Павелида гьез ганчІал речІчІана , хун вугиланги тун , вехъерхъун шагьаралдаса къватІиве рехана .
44014020	Амма муридал рачІун аскІор чІедал , тІаде вахъун , шагьаралде ана Павел . Нахъисеб къоялъ Барнабаги вачун гьев Дербиялде ана .
44014021	Гьеб шагьаралдаги Рохалил хабар бицана гьез ва гІемерав чияс гьезде иман лъуна . Цинги гьел тІадруссун Листраялде , Икониялде ва Антиохиялде ана ,
44014022	муридазул ракІал къвакІизарулаго , гьезул иман щулалъизабулаго . Чапарзабаз абулеб букІана : — ГІемераб гІазаб-гІакъуба хІехьон гурони нилъ Аллагьасул ПарччахІлъиялде лъугьинаро , — ян .
44014023	Иман лъуразул щибаб агьлуялъе диниял бутІрулги тІамун тун , какал ран , кІалал ккун , нахъе унеб мехалъ гьез муридал толаан жидеца иман лъурав ТІадегІанасул цІобалда божун .
44014024	Писидиялдасан ун гьел Памфилиялде щвана .
44014025	Пергаялъул халкъалда Рохалил хабарги бицун , цинги гьел Атталиялде ана . Гьенисаги , гамидаги рекІун , Антиохиялде тІадруссана . Гьеб букІана гьанже гьез тІубазабураб ишалда тІоцебе Аллагьасул цІоб лъураб бакІ .
44014026	
44014027	Гьенире щвараб мехалъ , иман лъуразул агьлуги бакІарун , гьаз бицана Аллагьас жидеда бихьизабунщиналъул хІакъалъулъ , бицана цогидал халкъазеги Аллагьас диналъул нуцІби рагьанилан .
44014028	Цинги гІемераб мехалъ Павелги Барнабаги гьел муридазда аскІор гьенир чІана .
44015001	Ягьудиялдаса цо киналалиго гІадамал рачІун гьез вацазда абуна , Мусал къануналда рекъон сунат гьабичІони , нуж хвасарлъуларилан .
44015002	Павелги Барнабаги гьезда тІадрекъолел рукІинчІо . КІудияб дагІба-къец ккана гьезда гьоркьоб . Гьединлъидал Павелги , Барнабаги ва цо чанго чиги ритІана Иерусалималда ругел чапарзабазухъеги диниял бутІрузухъеги гьеб суал тІубазабизе .
44015003	Гьедин иман лъуразул агьлуялъ ритІун , Финикиялдасан ва Самариялдасан унаго , гьенир ругел вацазда гьез мухІканго бицана цогидал халкъазул гІадамазги иман лъунилан . Кутакалда рохана гьел гьеб хабаралдаса .
44015004	Иерусалималде щвараб мехалъ иман лъуразул агьлуялъги , гьенир рукІарал чапарзабазги ва диниял бутІрузги рохун къабул гьаруна Павелги Барнабаги . Аллагьасул хІалкІолъиялдалъун жидер гьениб ккарабщиналъулги бицана гьазда .
44015005	Фарисеязул мазгьабалда ругел цо-цо иман лъураз , тІаде рахъун , абуна : — Цогидал халкъаздаги нилъеца лъазабизе ккола Мусал къанунги цІунейин , сунатги гьабейилан .
44015006	Чапарзабиги диниял бутІрулги данделъана гьеб суал гьоркьоб лъезе .
44015007	ЛъикІаланго заманаялъ дагІба-къецалда рукІана гьел . Цинги , тІаде вахъун , Пётрица абуна : — ГІенекке , вацал ! Нужеда гьоркьоса тІаса вищун , дол тІоцересел къояздаго дун витІана Аллагьас цогидал халкъазухъе гьезда Рохалил хабар бицине ва гьел иманалде ахІизе . Гьеб нужеда лъала .
44015008	Щивав чиясул рекІелъ бугебги лъалев Аллагьас , нилъее гІадин , цогидал халкъазеги Илагьияб РухІ сайигъат гьабуна , жинца гьел къабул гьарунилан .
44015009	Гьезулги ракІал рацІцІалъизарун , цогидал халкъаздаги нилъедаги гьоркьоб щибго батІалъи гьабичІо Аллагьас .
44015010	Я нилъер умумузда , я нилъеда хІехьезе кІвечІеб рукь муридазул гарбидеги ккезабун , щай нужеца Аллагьасул сабруялъул хІалбихьулеб бугеб ?
44015011	Амма нилъ божула ТІадегІанав ГІисал цІобалдалъун нилъ хвасарлъизе рукІиналда , гьединго гьелги хвасарлъизе рукІиналда .
44015012	Гьебмехалъ киналго руцІцІун чІана . Цинги гьел гІенеккана Аллагьасул хІалкІолъиялдалъун жидеца цогидал халкъазда рихьизарурал хІикматал ишазулги мугІжизатазулги хІакъалъулъ Павелицаги Барнабацаги бицараб хабаралъухъ .
44015013	Гьезул хабар лъугІараб мехалъ , Якъубица байбихьана кІалъазе . Гьес абуна : — Нуж дихъ гІенекке , вацал !
44015014	Симоница гьабсагІат нилъеда бицана , гьезда гьоркьоса тІаса рищарал гІадамалги жиндирго халкълъун лъугьине бокьун , Аллагьас тІоцебесеб нухалъ цогидал халкъазул тІалаб-агъаз гьабунилан .
44015015	Гьеб данде кколеб буго аварагзабазул гьадинаб калимаялда :
44015016	« Гьелдаса хадув Дун тІадвуссина ва биххун букІараб Давудил рукъ къачІала , гьелъул чІваднал лъугІизарила , гьеб цІидасан бала .
44015017	Цинги цогидал киналго гІадамал , хІатта Дица дирго халкълъун рикІкІине ругел цогидал халкъазул гІадамалги , Диде руссина » .
44015018	Гьедин абулеб буго БетІергьанас , гьесдасан гІадамазда цебеккунго лъалеб букІарабщинаб гьабула гьес .
44015019	Гьединлъидал дида ракІалде ккола Аллагьасде руссунел ругел цогидал халкъазул гІадамазе нилъеца квалквал гьабизе бегьиларилан .
44015020	Гьанже нилъеца гьезухъе хъван кагъат битІизе ккола гьересиаллагьзабазе къурбан гьабураб квенги кунгеян , хъахІбалъиги гьабугеян , гъанкъун хвезабураб хІайваналъул гьанги , гьединго биги хІарамаб бугилан .
44015021	Мусал къанунин абуни , цебе заманаялдаса нахъего халкъалда бичІчІизабула щибаб шагьаралда щибаб шамат къоялъ синагогабазда цІалун .
44015022	Цинги чапарзабазги диниял бутІрузги , тІолабго иман лъуразул агьлуги разилъун , хІукму гьабуна Павелидаги Барнабадаги цадахъ Антиохиялде , жидедаго гьоркьоса вищун , кІиго чи витІизе . Гьез тІаса рищана жидедаго гьоркьор хІакимзабилъун рукІарал Барсаббайин абулев Ягьудаги Силаги .
44015023	Гьезухъе кьун , гьадинаб кагъатги битІана : « Нужер вацазул — чапарзабазул ва диниял бутІрузул — рахъалдасан салам буго Антиохиялда , Сириялда ва Киликиялда ругел диналъул вацазде — цогидал халкъаздасан лъугьарал вацазде .
44015024	Нижеда рагІана нижер тІадкъай гьечІониги цо-цо гІадамаз нужер рахІат хвезабулеб бугилан , нуж къосинарулел ругилан .
44015025	Гьединлъидал нижеца , киналго разилъун , хІукму гьабуна нижее хириял Барнабадаги Павелидаги цадахъ тІаса рищун нужехъе вакилзаби ритІизе .
44015026	Барнабаги Павелги руго ТІадегІанав МасихІ ГІисал цІаралъе гІоло гІумру кьурал гІадамал .
44015027	Гьединго ритІулел руго Ягьудаги Силаги . Гьезги кІалалъ бицина нужеда гьаб нижер кагътил мурад .
44015028	Илагьияб РухІалдаги нижедаги лъикІаблъун бихьун буго — паризаяб тун нахъияб жо нужеда баччизабиларилан .
44015029	Нужеца кунге гьересиаллагьзабазе къурбан гьабураб квен , биги гьекъоге , гъанкъун хвезабураб хІайваналъул гьанги кунге , хъахІбалъиги гьабуге . Гьелдаса цІунун чІани , — гьеб буго лъикІаб иш . Вассалам » .
44015030	Гьеб данделъи биххун хадур гьел ункъалго Антиохиялде ана . Доре щведал , киналго данде ракІарун , кагъат гьезухъе кьуна .
44015031	Гьеб кагъат цІалидал , муридал рохана гьединаб насихІаталдаса .
44015032	Ягьудацаги Силацаги ( гьел кІиялгоги рукІана кашпу-карамалъи бугел гІадамал ) гІемераб жо малъана гьезда . Гьелдалъун вацазул рекІелъ иман щулалъиялъе квербакъиги лъугьана .
44015033	Цо заманаялдасан кІудияб хІурмат-адабгун Ягьудаги Силаги тІоритІизе рахъана вацал , ва жалго гьенире ритІарал вацазухъе тІадруссана гьел кІиялго .
44015034	Павелги Барнабаги Антиохиялда чІана , гІемерал цогидал муридазда цадахъ ТІадегІанав ГІисал рагІи тІибитІизабулеб букІана гьез .
44015035	
44015036	Цо чанго къоялдасан Павелица Барнабада абуна : — РачІа нилъ тІадруссун рилълъинин ва , ТІадегІанав ГІисал рагІи нилъеца тІибитІизабураб щибаб шагьаралде щун , вацал кин ругелали хал гьабилин .
44015037	Барнабае бокьана Маркилан тІокІцІар бугев Иоаннги цадахъ вачине .
44015038	Амма Павелида ракІалде ккана доба , Памфилиялда , гьелги рехун тун нахъе арав , гьезул ишалъе гьелдаса хадуб кумекги гьабичІев чи цадахъ вачун лъикІ гурилан .
44015039	Гьеб сабаблъун кІиясдаго гьоркьоб кьал ккана . Гьедин Павелги Барнабаги цоцаздаса ратІалъана . Маркги вачун , гамидаги рекІун , Барнаба Кипралде ана .
44015040	БетІергьанасул цІобалъ рехун тогегиян дугІаги гьабун , Павелги тІовитІана вацаз . Силаги вачун ,
44015041	гьев Сириялдасан ва Киликиялдасан ана , иман лъуразул агьлуги щулалъизабулаго .
44016001	Гьелдаса хадув Павел щвана Дербиялде ва Листраялде . Тимофей абун цо мурид вукІана Листраялда . Гьев вукІана иман лъурай жугьутІалъул вас , гьесул эмен вукІана грекав .
44016002	Листраялда ва Икониялда ругел вацаз веццана гьасие Тимофей .
44016003	Павелие бокьана гьев цадахъ вачине . Гьединлъидал гьеб рахъалда ругел жугьутІазул тІадкІалъай букІунгутІизе Тимофейие сунат гьабуна . Гьезда киназдаго лъалеб букІиндалха гьасул эмен грекав вукІин .
44016004	Гьедин цо шагьаралдаса цоги шагьаралде ун , гьез диналъул вацазда бицунеб букІана Иерусалималда чапарзабазги диниял бутІрузги гьабураб хІукмуялъул хІакъалъулъ . Гьарулеб букІана гьеб тІубазабеян .
44016005	Къоялдаса къоялде иман лъуразул агьлуялъул иман щулалъулеб букІана , муъминзаби гІемерлъулел рукІана .
44016006	Рохалил хабар босун Асиялде ине Илагьияб РухІалъ гьезие изну кьечІелъул , Павелги гьесда цадахъ рукІаралги ана Фригиялдасан ва Галатиялдасан .
44016007	Амма Мисиялда дандбитІун бугеб бакІалде щун Битиниялде ине къасд гьабидал , ГІисал РухІалъ гьениреги риччачІо гьал .
44016008	Гьедин Мисияги къотІун ун Троадаялде щвана .
44016009	Гьеб сордоялъ цебетІами лъугьун тІаде вачІун Македониялдаса цо чияс Павелида гьарана ралъад къотІун жидехъе Македониялде вачІайилан ва жидее кумек гьабейилан .
44016010	Павелие гьеб цебетІами лъугьун хадуб Македониялде ине гІедегІана ниж . Нижеда бичІчІидалха Рохалил хабар бицине Аллагьас ниж гьенире ахІулел ругеблъи .
44016011	Троадаялдаса гамида рекІун ниж Самофракия чІинкІиллъиялде ана . Нахъисеб къоялъ Неаполалде ана .
44016012	Гьенисаги ана Филиппиялде . Гьеб батана Македониялъул гьеб рахъалда бугеб кІудияб шагьар , Рималъул кверщаликь бугеб вилаят . Гьениб нижеца чанго къо бана .
44016013	Шамат къоялъ ниж ана шагьаралдаса къватІибехун бугеб гІурул рагІалде , жугьутІаз какал ралеб бакІ гьениб бугилан ккун . Гьенире рачІарал руччабазда аскІор гІодор чІун , гьелгун гара-чІварулел рукІана ниж .
44016014	Тиатира шагьаралдаса Лидия абулей цо гІаданги йикІана нижехъ гІенеккун . ЦІакъго хирияб багІараб ххам бичун бетІербахъарай ва Аллагьасе гІибадатги гьабулей гІадан йикІана гьей . ТІадегІанас гьелъул ракІ гьесизабуна Павелил рагІи гІадахъ босизе .
44016015	Гьелдаса хадур гьейги гьелъул рукъалъул агьлуги лъадалъ ччун рахъидал , гьей гьардезе лъугьана : — ХІакълъунго дун ТІадегІанасда божулей йикІиналда нужер ракІчІей батани , дихъе гьоболлъухъ рилълъа , — ян . Жиндаго цадахъ рилълъине разилъизаруна гьелъ ниж .
44016016	Цо къоялъ какал ралеб бакІалде унаго , цо гІолохъанай гъараваш данде ккана . Гьей йигоан карамалъи бугей гІадан , букІине-ккезе бугебщинаб цебеккунго бицунеб жен букІана гьелъул чорхолъ . Гьедин пал тІамун гьелъ гІемераб гІарац бакІарулаан жиндирго бетІергьабазе .
44016017	Павелидаги нижедаги хадуй ячІунаго , чІчІичІчІидана гьей : — Гьал руго ТІадегІанав Аллагьасе гІибадат гьабулел гІадамал . Гьез нилъеда бихьизабулеб буго нилъ хвасарлъулеб нух !
44016018	Гьелдаса хадубги чанго къоялъ гьединго данде ячІун чІчІичІчІидулаан гьей . Ахирги гьелдехун вуссун ццин бахъун , Павелица гьадин абуна гьей гІаданалъулъ бугеб хъубаб женалда : — МасихІ ГІисал цІаралдалъун дица дуе амру гьабулеб буго гьей гІаданалъул чорхолъа нахъе аян ! Ва гьебсагІат нахъе ана гьеб .
44016019	Жидее щолеб букІараб хайиралдаса махІрумлъарал гьей гъаравашалъул бетІергьабаз , ккун рачун , Павелги Силаги базаркъотІноре хІакимзабазда аскІоре щвезаруна . Гьелги судиязухъе рачун :
44016020	— Гьал жугьутІал руго , — ян абуна гьез , — гьаз нилъер шагьаралда питна багъаризабулеб буго .
44016021	Нилъеца — Рималъул гІадамаз — къабул гьаризеги тІуразаризеги бегьуларел гІадатал тІиритІизарулел руго гьаз .
44016022	Халкъ цадахъго Павелидаги Силадаги тІаделъана . Къадияз амру гьабуна , тІаса ретІелги бахъун , хьопоца рухеян .
44016023	ЛъикІго хьопоцаги рухун , туснахъалъур тІамуна гьел . Туснахъалъул хІакимасдаги лъазабуна лъутиларедухъ хъаравуллъи чІезабеян .
44016024	Гьеб буюрухъ тІубазабун , гьес Павелги Силаги тІамуна туснахъалъул бищунго жанибегІан бугеб рокъор , гьазул бохдузда хІухьдулги рана .
44016025	Сордо бащалъулеб заманаялда Павелги Силаги дугІаби гьарулел ва Аллагь веццун туркаби ахІулел рукІана . Гьазухъ гІенеккун цогидал туснахъалги рукІана .
44016026	Тохлъукьего кутакалда ракь багъарана . КьучІдасанго гьаргьадизе лъугьана туснахъалъул къадал . ГьебсагІат киналго нуцІби рагьун ана , туснахъалъур ругезда ран рукІарал хІухьдул рортун ана .
44016027	Макьидаса вигьарав туснахъалъул хІакимасда рихьана киналго нуцІби рагь-рагьун ун . Туснахъал лъутун ун ратилилан ккун , бахъун хвалченгун живго жинцаго чІвазехъин вукІана гьев .
44016028	— Воре , дуца дуего жаза гьабуге , ниж киналго гьанир руго , — ян ахІана гьесде Павелица .
44016029	Кан босизе чиги витІун , туснахъалъул хІаким векерун жаниве ана ва сородилаго Павелидаги Силадаги цеве кІалагъоркье речІчІана .
44016030	Цинги гьес , гьелги къватІире рачун , гьикъана : — Я , бетІерчІахъадал ! Хвасарлъизе ккани , щиб дица гьабизе кколеб ?
44016031	— ТІадегІанав ГІисада божани , мунги дур рукъалъул агьлуги хвасарлъила , — ян абуна гьез .
44016032	Цинги гьесдаги гьесул рукъалъул агьлуялдаги Аллагьасдасан Рохалил хабар бицана .
44016033	Гьеб сордоялъ рокъоре рачун гьес Павелилги Силалги ругънал чурана . ГьебсагІат гьез гьевги гьесул рукъалъул агьлуги лъадалъ ччун рахъана .
44016034	ТІаде рачун гьес гьезие лъикІаб гьоболлъи гьабуна , Аллагьасде иман лъеялдаса кутакалда рохун рукІана гьевги гьесул рукъалъул агьлуги .
44016035	Нахъисеб къоялъ радал судияз туснахъчиясухъе жидерго нукарзаби ритІун рачІана дов кІиявго чи къватІиве виччаян лъазабизе .
44016036	Павелида аскІове вачІун туснахъчияс абуна : — Судияз чагІи ритІун рачІун руго нуж къватІире риччайилан лъазабизе . Гьанже нуж берцинго нахъе а гьаниса .
44016037	Павелица гьезда абуна : — Рималъул гражданал рукІиналъухъги балагьичІого , судалъ хІукмуги гьабичІого , халкъалда цере рачун рухана ниж , цинги туснахъалъур тІамуна . Гьанже балъгого гьаниса яризаризе къваригІун бугин ккола . Гьелда ниж рази гьечІо . РачІинеги рачІун гьез жидецаго рачеян абе ниж гьаниса къватІире !
44016038	Туснахъчиясухъе ритІун рукІарал нукарзабаз судиязда бицана гьадин абулеб бугин дозилан . Гьел хІинкъана Павелги Силаги Рималъул гражданал рукІин лъараб мехалъ .
44016039	ТІасалъугьинаризе рачІун , гьез гьав кІиявго туснахъалъуса къватІиве вачана ва шагьаралдаса нахъе айилан гьарана .
44016040	Гьелин абуни , туснахъалъуса къватІире риччаралго , Лидиял бакІалде ана . Цинги , вацалгун дандчІвараб мехалъ , гьезие насихІатги гьабун , сапаралде рахъана .
44017001	Амфиполалдасан ва Аполлониялдасан ун гьел щвана жугьутІазул синагогаги жаниб бугеб Фессалоникаялде .
44017002	Цогидал бакІаздаго гІадин , синагогаялъуве ун , Павелица лъабго шамат къоялъ тІатІала жугьутІазулгун гара-чІвари гьабуна Илагьиял ТІухьдузда хъван бугелъул хІакъалъулъ .
44017003	Гьес гьезда бичІчІизабуна ва бихьизабуна МасихІ хвезе кколев вукІаравлъиги хваралъуса вахъине кколев вукІаравлъиги . Гьес абуна : — МасихІ ккола дица нужее жиндир хІакъалъулъ бицунеб бугев ГІиса .
44017004	ЖугьутІазул гІемерисел , гьезда божун иманалде рачІун , Павелидеги Силадеги цолъана . Иман лъуразда гъорлъ цІикІкІунисел рукІана гьединго Аллагьасе гІибадат гьабулел грекалги , дагьал рукІинчІо къадру-къимат бугел руччабиги .
44017005	Гьезда жахІда ккарал жугьутІаз , базаркъотІноре ун квешалщинал гІадамал ракІарун , шагьаралда багъа-бачари лъугьинабуна . Ясонил бакІалде рачІун гьез тІалаб гьабулеб букІана Павелги Силаги жидехъе кьеян .
44017006	Гьенир гьел ратичІеб мехалъ , Ясонги гьенир рукІарал цо-цо вацалги шагьаралъул бутІрузухъе рехъерхъана . ГІадамаз ахІулеб букІана : — Гьел руго тІолабго дуниял бегуниса бахъарал чагІи ! Гьале гьанже нилъер гьаниреги рачІун руго .
44017007	Гьав Ясоница гьел жиндихъего гьоболлъухъ рачун рукІана . Гьел киналго къайсарасул къануналда дандечІун руго . ГІисайилан цоги парччахІ вугилан абулеб буго гьез !
44017008	Гьеб хабаралъ халкъалъулги шагьаралъул бутІрузулги рахІат хвезабуна .
44017009	Гъоркьлъалие гІарацги лъезабун , нахъе риччана гьез Ясонги цогидал муридалги .
44017010	Павелги Силаги гьеб сордоялъго Бероялде ритІана вацаз . Гьенире щведал гьал ана жугьутІазул синагогаялъуре .
44017011	Фессалоникаялда ругездаса лъикІал ратана гьенир жугьутІал . МухІканго гІенеккана гьел гьазул рагІухъ . Гьазул хабар ритІухъаб бугищали лъазе щибаб къоялъ Илагьиял ТІухьдул цІализе лъугьана гьел .
44017012	Гьазда божана гІемерисел жугьутІал , иман лъуразда гъорлъ дагьал рукІинчІо къадру-къимат бугел греказул руччаби , гІезегІан рукІана бихьиналги .
44017013	Павелица Аллагьасул рагІи Бероялдаги тІибитІизабулеб бугилан рагІидал , Фессалоникаялдаса жугьутІаз , гьениреги рачІун , шагьаралъул халкъ гьезда данде гьусун тІамулеб букІана .
44017014	Гьеб параялъго вацаз гамида рекІине ралъдал рагІалде витІана Павел . Силаги Тимофейги гьенирго чІана .
44017015	Павел тІовитІизе ун рукІарал гІадамал , Афиниялде гьевги щвезавун , хехго жинда тІаде щвайилан Силахъеги Тимофейихъеги гьесул ругьелги босун , тІадруссун рачІана .
44017016	Силаги Тимофейги рачІинегІан Афиниялда чІун вукІарав Павелил цІакъ ракІ бакъвана гьеб шагьаралда гьересиаллагьзабазул гІемерал суратал рихьун .
44017017	Синагогаялъуве лъугьун гьес гара-чІвари гьабулаан жугьутІазулгун ва Аллагьасе гІибадат гьабулел греказулгун . Щибаб къоялъ базаркъотІнове ун , гьенир ратаразеги бицунаан Павелица хабар .
44017018	Гьенир Павелида ратана цо-цо философал — Эпикурил рахъ ккуралги стоикалги . Гьезул цояз абулеб букІана гьав чІандачиясе бицине бокьараб жогІаги щибдайилан . Цогидаз абулеб букІана чияр аллагьзабазул дин тІибитІизабулеб бугин гьесилан . Гьедин абиялъе гІиллалъунги ккана Павелица ГІисалги гьев хваралъуса вахъиналъулги бицунеб букІин .
44017019	Ареопаг абулеб мажлисалде вачун , Павелида гьез абуна : — Нижее лъазе бокьун буго кинаб гІелмуялъул дуца бицунеб бугебали .
44017020	ЦІакъ хІикматаб хабар рагІулеб буго нижер гІундузда , гьединлъидал гьелъул магІна лъазе бокьун буго .
44017021	( Афиниялъул халкъги къватІиса рачІарал апарагзабиги рукІунаан цІия-лъияб хабаралъул бицун накъиталда заман инабулел . )
44017022	Мажлисалда цевеги чІун , Павелица абуна : — Я , Афиниялъул гІадамал , дида бихьулеб буго нуж сундулъго цІакъ диниял чагІи ругеблъи .
44017023	Шагьаралъул къватІахъ тирулаго гІемерал хириял бакІал ратана дида гьенир . ХІатта , « Щивали лъаларев аллагьасе » абун хъвай-хъвагІай гьабураб къурбан хъолеб бакІцин бугоан . Гьеле гьев , щивалицин лъалев гьечІониги , нужеца тІагІат гьабулев Аллагьасул динин дица тІибитІизабулеб бугеб .
44017024	Гьев вуго гьаб дуниялги дуниялалда бугебщинабги бижарав Аллагь . Зоб-ракьалъул БетІергьан вугелъул , инсанасул квераз рахъун чІезарурал кІалгІабазда жанив чІоларо гьев .
44017025	Яги инсанасул квераздалъун жиндие хъулухъ гьабизе ккаравги гуро Аллагь . Киданиги щибниги хІажалъуларо гьесие . Гьесин киналъего гІумруги , хІухьелги , цогидабщинабги кьолеб .
44017026	Аллагьас тІоцеве цохІо чиясдасан лъугьинаруна дуниялалда ругел киналго халкъал . Щибаб халкъалъе болжалги ва чІезе бакІалъе гІорхъалабиги рихьизаруна .
44017027	Аллагьас гІадамазе рес кьуна гьев валагьизе , гьев вукІин гьезул ракІалъ бицине ва гьезда гьев Аллагь ватизеги . Нилъер щивав чиясдаса рикІкІад гьечІелъулха гьев Аллагь .
44017028	Гьесдалъун чІаго руго нилъ , гьесдалъун рахъун чІун руго нилъ , гьесдалъун гІумру гьабулеб буго нилъеца . Гьелъул хІакъалъулъин нужер цо шагІирас гьадин хъван букІараб : « Нилъ киналго Гьесул Лъимал ругелъул . . . »
44017029	Гьедин Аллагьасул лъималлъун нилъ кколеб мехалъ , нилъеца бегьилищ меседалдасан , гІарцудасан , яги ганчІидасан лъугьинабураб жо илагьияб бугилан абизе , гьеб кинабго бугелъул устарасул квералъ гьабураб ва гьесул бетІералъ ургъараб жо .
44017030	Нилъ жагьиллъуда ругеб заманаялда ккара-тараб Аллагьас нилъер гІайиблъун рикІкІунеб гьечІо . Амма гьанже гьес амру гьабулеб буго киса-кирего киналго гІадамал кантІун жинде руссаян .
44017031	Жинца тІаса вищарав Чиясдалъун тІолго гІаламалъе ритІухъаб суд гьабулеб къо чІезабун бугила . Гьелда нилъер ракІчІезе гІолойила жинца гьев хваралъуса вахъинавурав .
44017032	Хваралъуса вахъинавиялъул Павелица рехсей гьабидал , цо-цояз гьев гІад-хочІ гьавуна , цогидаз абуна гьелъул бицине цоги нухалъ вачІайилан .
44017033	Павел гьезул мажлисалдаса нахъе ана .
44017034	Амма гьесул рахъ ккун иман лъурал гІадамалги ккана . Гьезда гъорлъ рукІана мажлисалдаги гІахьаллъулев Дионисий абулев чи , Дамар абун цІар бугей чІужугІадан ва цогидалги .
44018001	Цинги Павел Афиниялдаса Коринфалде ана .
44018002	Гьенив гьасда ватана Понталдаса Аквила абун цо жугьутІав . Рималдаса киналго жугьутІал нахъе гъейилан бахъараб Клавдий къайсарасул буюрухъги тІубазабун , жиндирго чІужу Прискиллагун цадахъ Италиялдаса гочун вачІун вугоан гьев . Гьезухъе ваккизе ана Павел .
44018003	Жанир гІадамал чІолел чадрал гьарун бетІербахъарал чагІи ратана гьел рос-лъади . Гьебго махщелалъул чи Павелги вукІиндал , гьезда цадахъ хІалтІизе лъугьана гьавги .
44018004	Щибаб шамат къоялъ синагогаялъуве ун , жугьутІалги грекалги мукІур гьаризе кІвелародайилан , гьелгун гара-чІварулаан Павел .
44018005	Силаги Тимофейги Македониялдаса гьенире рачІараб мехалъ , вагІза-насихІаталда тІадчІана Павел , гьев ГІиса хІакъикъаталдаги МасихІ вугилан жугьутІазда бичІчІизабизе .
44018006	Амма , дандечІун , Павел какулев вукІана жугьутІаз . Гьединлъидал , жиндирго ратІлидаса хІурги кІутІун , гьес абуна : — Нуж хвалде иналъул гІайибиял нужго руго . Дида гІайиб гьечІо . Гьанже дун цогидал халкъазухъе ана .
44018007	Цинги синагогаги рехун тун , гьев вахъана Аллагьасе гІибадат гьабулев Титий Юст абулев цо чиясул гьениб аскІобго букІараб минаялъуве .
44018008	Синагогаялъул бетІер Криспицаги гьесул рукъалъул агьлуялъги ТІадегІанав ГІисаде иман лъуна . Гьенир Павелихъ гІенеккарал Коринфалдаса гІезегІанго чагІаз иман лъуна ва лъадалъ ччун рахъизаруна .
44018009	Цо сордоялъ илгьам лъугьун ТІадегІанас Павелида абуна : — Мун хІинкъуге ! ВуцІцІун чІечІого , вагІза-насихІат гьабе .
44018010	Дун дуда цадахъ вукІин лъай . Гьаб шагьаралда гІемер руго дица тІаса рищарал гІадамал . Гьединлъидал дуда аскІове къан , дуе зарал-зиян гьабулев чи вукІине гьечІо .
44018011	Гьедин лъагІелгун бащдалъ гьенив чІана Павел ва Аллагьасул рагІи тІибитІизабуна .
44018012	Ахая вилаяталъул наиблъун Галлион вугеб заманаялда , киналго рекъон жугьутІал Павелида тІаде кІанцІана ва гьев судалде вачана .
44018013	Гьез абуна : — Къануналда данде кколареб къагІидаялъ Аллагьасе дин гьабеян малъулеб буго гьав чияс халкъалда .
44018014	Павелица кІалъазе кІал ричІилалдего , Галлионица жугьутІазда абуна : — Ле , жугьутІал , гьас цо квешлъи гьабун букІарабани яги гьасда цоги такъсир ккун букІарабани , ритІухъаб суд гьабилаан дица гьасие .
44018015	Кинабалиго рагІийила , лъилалиго цІарила , нужер къанунила , — нужер иш буго гьеб . Гьеб ишалда хурхараб суд гьабиларо дица .
44018016	Цинги гьес суд гьабулеб рокъоса къватІире гъуна жугьутІал .
44018017	Гьебмехалъ киналго синагогаялъул хІаким Сосфенида тІаде рортана ва суд гьабулеб рукъалда цеве гьев вухизе лъугьана . Амма Галлионица я гІин , я бер рехичІо гьезул гьеб гъалмагъиралде .
44018018	Гьелдаса хадубги Павелица гІезегІанго къоял рана гьенир . Цинги , вацазе къолъикІги гьабун , гамидаги рекІун , Сириялде ана . Гьесда цадахъ ана Прискиллаги Аквилаги . Кенхреялде щведал , гьес ботІрол рас къунцІана . Гьеб букІана Аллагьасе назруялъул болжал лъугІараб заман .
44018019	Цинги гьел Эфесалде щвана . Синагогаялъуве ана Павел , гьенир рукІарал жугьутІалгун гара-чІваризе .
44018020	Гьез Павелида гьарана дагьаб мехалъги гьенив жидеда аскІов чІайилан , амма гьев разилъичІо .
44018021	Гьезулгун къолъикІ гьабулаго , Павелица абуна , Аллагьас хъван батани , жив нахъеги нужехъе вачІинилан . Цинги гьев , Прискиллаги Аквилаги гьенир тун , гамидаги рекІун , Эфесалдаса нахъе ана .
44018022	Къайсарияталда гамидасаги рещтІун , Иерусалималде ана . Гьениб иман лъуразул агьлуялъе саламги кьун , Антиохиялде ана .
44018023	Дагьаб мехалъ гьенивги чІун , нахъе ана . Иргадал Галатиялъул ва Фригиялъул шагьаразде щун , гьенир рукІарал муридазул иман щула гьабизе квербакъи гьабуна .
44018024	Эфесалде вачІана Искандарияталдаса Аполлос абун цІакъ кІал-мацІ пасихІав цо жугьутІав . Илагьиял ТІухьдузда хъваралъул магІна лъалев пагьмуяв чиги вукІана гьев .
44018025	Гьелдасаги цебе ТІадегІанав ГІисал Нух жинда бичІчІизабурав чи вукІана Аполлос . Лъадалъ ччун рахъиялъул хІакъалъулъ ЯхІя аварагас малъулеб букІараб гурони лъаларев Аполлосица , кІалдиб цІа ккун , цІакъ дурусго бицунеб ва бичІчІизабулеб букІана ГІисал хІакъалъулъ кинабго жо .
44018026	Синагогаялъуве лъугьун , гьес хІинкъичІого хабар бицунеб рагІидал , Прискиллацаги Аквилацаги гьев рокъове ахІана ва дагьабги якъинго бичІчІизабуна гьесда Аллагьасул Нух .
44018027	Цинги Аполлосие Ахаялде ине бокьидал , вацазул рекІее гІуна гьесул къасд ва дора ругел муридазухъе кагъатги хъвана гьев къабул гьавеян . Дове щведал , Ахаялда гьесдасан кІудияб квербакъи лъугьана Аллагьас цІоб лъуразул иман щулалъиялъе .
44018028	Халкъалда цебе гьес цІакъаб ракІчІейгун гьереси гьарулел рукІана жугьутІал . Илагьиял ТІухьдуздасан мисалал рачун бихьизабулеб букІана ГІиса хІакъикъаталдаги МасихІ вугилан .
44019001	Аполлос Коринфалда вугеб заманаялда , мугІрузда ругел вилаятаздеги щун , тІадвуссун Эфесалде вачІана Павел . Гьенир ратарал цо дагьалго муридазда
44019002	гьикъана гьес : — Иманалде руссараб мехалъ Илагьияб РухІ лъугьанищ нужелъе ? — ян . Гьеб Илагьияб РухІалъул хІакъалъулъ жидеда рагІизего рагІичІилан абуна гьез .
44019003	Кинха нуж лъадалъ ччун рахъаралилан гьикъидал , гьез абуна жал ЯхІя аварагасул къагІидаялъ лъадалъ ччун рахъанилан .
44019004	Павелица гьезда абуна : — ЯхІя аварагас гІадамал лъадалъ ччун рахъулел рукІана кантІун гьел Аллагьасде руссине . Гьес халкъалдехун абулеб букІана жиндаса хадув вачІине вугесде , ай ГІисаде , иман лъейилан .
44019005	Гьеб рагІидал гьел муридал , ТІадегІанав ГІисал цІар рехсон , лъадалъ ччун рахъана .
44019006	Цинги Павелица тІад квер лъедал , Илагьияб РухІ лъугьана гьезулъе . БатІи-батІияб мацІалда кІалъазе лъана ва гьезде Аллагьасул рагІи рещтІана .
44019007	Кинавниги анцІила кІигогІанасев чи вукІана гьезул .
44019008	Синагогаялде хьвадун , Аллагьасул ПарччахІлъиялъул хІакъалъулъ хІинкъичІого бицун ва бичІчІизабун , лъабго моцІалъ гьезие вагІза гьабуна Павелица .
44019009	Амма цо-цо гІадамал чанкІкІун чІун гІенеккулел рукІинчІелъул , халкъалда цебе ГІисал Нух гьез какулеб букІиндал , жиндирго муридалги рачун , гьезда аскІоса нахъе ана Павел . Цинги Тиранн абулев чиясул мадрасаялда гьабулаан гьес щибаб къоялъ вагІза-насихІат .
44019010	Гьедин ана кІиго сон . Асиялда яшав гьабун рукІарал киналго жугьутІаздаги греказдаги рагІана Аллагьасул рагІи .
44019011	Аллагьасул хІалкІолъиялдалъун Павелил квердасан цІакъго чІахІиял мугІжизатал загьирлъана .
44019012	ХІатта гьесул квербацІцІ яги ретІел-хьит унаан унтаразухъе босун , ва гьездалъун унтарал сахлъулаан , гІадамазул чорхолъа нахъе унаан хъубал жундулги .
44019013	Цо бакІалдаса цоги бакІалде хьвадун , гІадамазул чорхолъа жундул рачахъун бетІербахъарал чагІиги рукІана жугьутІазда гьоркьор . Гьанже гьез къасд гьабуна ТІадегІанав ГІисал цІар рехсон инсанасул чорхолъа хъубаб жен бачахъизе . Гьез гьелда абулаан : — Павелица жиндир хІакъалъулъ бицунеб бугев ГІисал цІаралдалъун амру гьабулеб буго нижеца дуе гьев чиясул чорхолъа нахъе аян .
44019014	( Гьел рукІана Ягьудиязул цо кІудияв кашиш Скевал анкьавго вас . )
44019015	Гьеб хъубаб женалъ гьезда абуна : — Дида ГІисаги лъала , Павелги лъала щив чияли , амма нуж щал кколел ?
44019016	Цинги гьеб хъубаб жен чорхолъ бугев чияс , тІадги речІчІун , гьел гІодор тІамуна . Лъукъ-лъукъун тату хварал гьел , тІад ретІелги гьечІого , тІуризе ккана гьеб рокъоса къватІире .
44019017	Эфесалда рукІарал киналго жугьутІаздаги греказдаги рагІана гьеб хабар . Кутакаб хІинкъи лъугьана гьеб халкъалъул рекІелъе . ТІадегІанав ГІисал цІаралъе рецц гьабуна гьез .
44019018	Гьезул гІемерисез иман лъуна , Павелихъе рачІун , жидерго хъубал ишал рехсон , тавбу гьабуна .
44019019	ГІемерал сихІручагІаз жидерго тІахьал , гІадамазда рихьулеб бакІалде росун , рухІана . Гьедин рухІарал тІахьазул багьа чІезабураб мехалъ , кІикъоялда анцІазарго гъурущалде бахунеб батана гьеб .
44019020	Гьедин ТІадегІанасул къудраталдалъун тІибитІулеб ва щулалъулеб букІана Аллагьасул рагІи .
44019021	Гьединал лъугьа-бахъиназдаса хадуб , Илагьияб РухІалъ малъун , Павелица хІукму гьабуна Македониялъул ва Ахаялъул ракьалдасан Иерусалималде ине . Гьес абуна : — Цин цо дове щвела дун , цинги дида Рим бихьизе ккола , — ян .
44019022	Жиндирго кІиго кумекчи — Тимофей ва Эраст гьес Македониялде цере ритІана , живгойин абуни , дагьаб заманаялъ Асиялдаго чІана .
44019023	Гьеле гьеб заманаялда лъугьана ТІадегІанасул Нухалда дандечІараб кІудияб питна .
44019024	Деметрий абун цо гІарцул устар вукІана гьенив . Артемида аллагьалъул хІурматалда бараб храмалда релълъарал гІисинал храмал гьарун ричулаан гьес . Гьесул гьеб даран-базаралъул кутакаб хайир-пайда букІана цогидал устарзабазеги .
44019025	Гьел устарзабиги ва гьесулалда релълъараб цогидаб махщелалъул гІадамалги данде ракІарун , гьес абуна : — ГІенеккея , нужеда лъала нилъер магІишат гьаб даран-базаралда бараб бугеблъи .
44019026	Гьанже нужеда бихьулеб ва рагІулеб буго гьадав Павелица , жиндаго божизабун , къосинабулеб бугеблъи , Эфесалда гуребги , тІолабгоялде гІунтІун Асиялда бугеб халкъ . Гьес абулеб буго , инсанасул квераздалъун гьарурал аллагьзаби — гьел аллагьзабилъун кколарилан .
44019027	Гьедин нилъер махщел какун квешаб цІар чІвазе букІин гуребги , гьелдалъун хІинкъи буго нилъер кІудияй аллагь Артемидал храм щибго гуреб бакІлъун рикІкІинилан ва тІолабго Асиялдаги ва тІолабго дуниялалдаги халкъаз жиндие бетІерчІвалей гьей аллагьалъул цІар гьанже гІадин кІодо гьабиларилан .
44019028	Гьебмехалъ устарзаби ццидаца гьалаглъун ахІдезе лъугьана : — Нижер Эфесалъул Артемида кІудияй аллагь йиго ! — ян .
44019029	ТІолабго шагьаралда багъа-бачари лъугьана . ГІадамазул цо къокъаялъ ккуна Павелида цадахъ гьеб сапаралда рукІарал Македониялдаса Гайги Аристархги . Цинги киналго рекерулел рукІана данделъаби тІоритІулеб бакІалде .
44019030	Гьеб халкъалда гьоркьове лъугьине бокьун букІана Павелие , амма муридаз виччачІо .
44019031	Асия вилаяталъул цо-цо чІухІби-хІакимзабазги , — Павелил гьудулзабиги рукІиндалха гьел , — гьесда аскІоре чагІи ритІун рачІана театралде унгейилан абун .
44019032	Гьеб заманаялда цояс гьадин ахІун , цогидас додин ахІун , кутакаб гъалмагъир лъугьана гьениб . Гьезул гІемерисезда лъалебцин букІинчІо щай жал гьенире ракІарун ругелали .
44019033	Гьале цо-цо гІадамаз цеве цун вачІана жугьутІаз кІалъазе тІамурав Александр абулев чи . ГІенеккейилан , кверги борхун , Александр халкъалда цеве жидеда гІайиб гьечІилан кІалъазехъин вукІана .
44019034	Амма гьев жугьутІав вукІин лъайдал , цого гьаракьалъ кІиго сагІатгІанасеб мехалъ ахІана гьез : — Нижер Эфесалъул Артемида кІудияй аллагь йиго ! — ян .
44019035	Цеве вахъун , шагьаралъул гІелас , гьелги гІодоре риччазарун , абуна : — Ле , Эфесалъул гІадамал ! КІудияй Артемидал храмги зодисан рещтІараб гьелъул суратги цІунулел гІадамал нуж ругеллъи лъаларев чи щив вугев ?
44019036	Гьелда дагІба базе бакІги гьечІеб мехалъ , гІодоре риччазе ккела нуж . Сундулъго хехдари рекъоларо .
44019037	Гьанире нужеца рачун рачІарал гьал чагІаз храмалъуб цІогьги гьабичІо , нилъер аллагь какараб рагІиги гьазул кІалдиса къватІибе бачІинчІо .
44019038	Деметрийил ва цогидал устарзабазул лъидехунниги дагІба бугеб батани , гьеб тІубазе тІадаб судги буго , наибзабиги руго . Гьезухъе гІарзалъ ине риччай .
44019039	Гьелдаса батІияб суал нужер бугеб батани , къануналда рекъон , ахІун данделъигун , гьениб тІубазе ккела .
44019040	Щибго гІиллаго гьечІого гьаб гъалмагъир нилъеца гьабидал , ургъунго питна багъаризабун бугилан , нилъеда гІайиб чІезабиялда хІинкъи буго . Щай гьанире ракІараралилан гьикъани , кьезе жаваб гьечІогури нилъер .
44019041	Гьединги абун , халкъ бикьа-биххизабун нахъе битІана гьес .
44020001	Халкъалъул гьеб ахІи-хІур лъугІараб мехалъ , жиндихъего ахІун муридазе насихІатги гьабун , къолъикІги гьабун , Павел Македониялде ана .
44020002	Гьел вилаятаздасан унаго , халкъалъе гІемераб насихІаталъул хабарги бицунаго , гьев Грециялде щвана .
44020003	Гьениб лъабго моцІги бан , гамида рекІун , Сириялде ине къачІараб мехалъ , Павелида лъана жугьутІаз жиндие квешлъи гьабизехъин букІин . Гьединлъидал гьес хІукму гьабуна Македониялдасахун тІадвуссун ине .
44020004	Гьесда цадахъ ана Бероялдаса Пиррил вас Сопатр , Фессалоникаялдаса Аристарх ва Секунд , Дербиялдаса Гай , Тимофей ва Асиялдаса Тихикги Трофимги .
44020005	Цере ун гьел ниж рачІинегІан Троадаялда чІун ратана .
44020006	Нижин абуни , РеччичІел Панкъазул Байрамалъул къоял инегІанги чІун , гамида рекІун Филиппиялдаса къватІире рахъана , щуго къоялдасан гьезда тІаде щвана ва цо анкь гьениб рехана .
44020007	Цо гьатІан къоялъ бекун чед кваназе данделъана ниж , цинги вацалгун гара-чІваризе лъугьана Павел . Нахъисеб къоялъ къватІиве вахъине къачІарав Павелица сордо бащалъизегІан бицана хабар .
44020008	Ниж данделъараб тІасарокъор рекІун рукІана гІемерал чирахъал .
44020009	ГортІа гІодов чІун вукІарав Эвтих абун цІар бугев цо гІолохъанчи , Павелил хабар халалъидал , кьижун ккана . Кьижухъего гьев лъабтІалаяб ригьалъул рагьараб гордухъан къотІнове вортун ана . Рекерун ун хал гьабидал , хун ватана нижеда гьев .
44020010	Гъоркье вачІун Павелица гьев , гъуждулги ккун , тІаде ворхизавуна ва каранде къана . Цинги гьес абуна : — Воре , нуж къварилъахъдуге , гьасул рухІ бахъун гьечІо , — ян .
44020011	Нахъеги тІасарокъове вахун , бекун чед кванана Павелица , хъахІлъи рехизегІан гьезулгун хабар-кІалалдаги вукІун , сапаралъ вахъана гьев .
44020012	Дов гІолохъанчиги , расги лъугьинчІеб гІадин , тІаде вачана ва киналго гьелдаса цІакъ рохана .
44020013	Цинги , гамида рекІун , ниж цереккунго Ассалде ана . Нижеда ракІалда букІана гьениса Павелги цадахъ вачине , гьес абун букІана жив гьениве лъелго вачІинилан .
44020014	Ассалда Павел нижеда дандчІвараб мехалъ , гьевги вачун , гамидаги рекІун , Митиленаялде ана .
44020015	Гьенисаги гамида рекІун ун , нахъисеб къоялъ Хиос чІинкІиллъиялъул хьолбохъан лъедон , цоги къоги нухда бан , Самосалде щвана ва хадусеб къоялъ Милеталда рещтІана .
44020016	КІикъоялда анцІабилеб къоялъул байрам тІаде гІунтІилалде Иерусалималде щвезе бажарилародаян гІедегІун вукІиндал , Асиялда заман инабичІого рорчІизе гІоло , Эфесалде жанире лъугьинчІого ине хІукму гьабуна Павелица .
44020017	Милеталдаса Эфесалде чи витІун , гьес иман лъуразул агьлуялъул бутІрул жиндихъего ахІана .
44020018	РачІун гьел тІаде щведал , Павелица гьезда абуна : — Асиялъул ракьалда дица тІоцебе хІетІе чІаралдаса нахъе дун нужгун цадахъ вукІаравлъи лъала нужеда .
44020019	Дирго хІеренлъи-хІалимлъиялда бадиса магІу чвахулаго ва , дида дандечІарал жугьутІазул питнаби цІикІкІаниги сабруги гьабун , хъулухъ гьабуна дица ТІадегІанасе .
44020020	Нужее пайдаяб щибго жо бахчичІо дица нужедаса : халкъалда цеве вахъунги щибаб къавулъе лъугьунги вагІза-насихІат гьоркьоса къотІизе течІо .
44020021	ЖугьутІаздаги греказдаги , дунго нугІлъун чІун , дица бичІчІизабуна кантІун Аллагьасде руссаян ва нилъер ТІадегІанав ГІисаде иман лъеян .
44020022	Гьале гьанже Илагьияб РухІалъ Иерусалималде ине гьесизавулев вуго ва гьениб щиб дир ккелебалиги лъаларо .
44020023	Амма кинаб шагьаралде дун щваниги , Илагьияб РухІалдасан илгьам лъугьунеб буго Иерусалималда дида рахсал разе ругилан , дие гІазаб-гІакъуба букІине бугилан .
44020024	Дирго гІумру хиралъун гуро дун кІалъалев вугев . Дица байбихьараб иш рагІалде бахъинабун ва ТІадегІанав ГІисаца кьураб тІадкъай тІубазабун , ай Аллагьас нилъеда цІоб лъун бугилан Рохалил хабар бицун чІалде щвезе бокьун буго .
44020025	Гьанже дида лъала дица Аллагьасул ПарччахІлъи тІаде гІунтІун букІин лъазабурал нужеда дун тІокІав вихьизе гьечІевлъи .
44020026	Гьединлъидал жакъа дица лъазабулеб буго , нужеда гьоркьоса цониги чи хвасарлъичІого хутІани , гьелъул гІайиб дида гьечІилан .
44020027	Щайилан гьикъани , щибго бахчичІого дица нужеда бичІчІизабуна Аллагьасул амру .
44020028	Воре , нужго цІуне ! ГІисаца жиндирго биги тІун босараб ва Илагьияб РухІалъ нужеда тІадкъараб Аллагьасде иман лъуразул агьлуги , вехьас гІиял рехъен гІадин , цІуне нужеца .
44020029	Дида лъала дун нужеда аскІоса нахъе араб мехалъ , хъантІарал бацІал рачІун , нужер гІиял рехъабазда гьел гурхІизе гьечІеллъи .
44020030	Нужеда гъорлъги рахъина , муридал жидедаго хадур цІазе бокьун , гьел мекъи ккезаризе гаргадулел гІадамал .
44020031	Гьеле гьездаса цІунун чІа нуж . РакІалда чІезабе лъабго соналъ дица къасиги къадги беразул магІу тІун гІодилаго нужеда гьаранщинабги малъанщинабги .
44020032	Гьанже дица нуж ТІадегІанасда божун толел руго ва дир хьул буго гьесул цІобалъ нуж рехун теларилан . Гьесда кІола нужее къваригІанщинаб кьезе ва , Аллагьас тІаса рищаразего гІадин , нужееги ирс насиб гьабизе .
44020033	Дица лъидасаниги тІалаб гьабичІо я гІарац , я хирияб ретІел-тІех .
44020034	Нужеда лъала диеги дида цадахъ рукІаразеги къваригІара-тараб жо дица гьал дирго кверал квалквадун балагьараблъи .
44020035	Дица сундулъго нужедаги бихьизабуна дун гІадин нужги хІалтІизе кколеллъи , загІипазе кумек гьабизе кколеблъи ва « Босаралъулъалдаса кьуралъулъ баркат цІикІкІараб буго » , — ян ТІадегІанав ГІисаца абурал рагІаби кІочон тезе бегьулареблъи .
44020036	Гьединги абун , киназдаго цадахъ суждаялда чІун , дугІа гьабуна Павелица .
44020037	ГІодун магІу тІолаго , гьесда тІад хурхана , каранде къан , гьесда убачал гьаруна .
44020038	ТІокІав киданиги нужеда жив вихьизе гьечІилан абурал гьесул рагІабаз хасго къварид гьаруна гьел . Цинги гамиде нуха регІана гьез Павел .
44021001	Гьезулгун къолъикІги гьабун , гамида рекІун ниж битІун Кос чІинкІиллъиялдехун ралагьун ана . Нахъисеб къоялъ щвана Родосалде , гьениса Патараялде ана .
44021002	Гьениб батана Финикиялдасахун ралъад къотІун унеб гама . Гьелде рахана ниж .
44021003	Кипр чІинкІиллъи бихьараб мехалъ , гьебги квегІаб рахъалдехун тун , Сириялде ана ва Тиралда рещтІана . Гамидаса юк бахъизе кколеб букІана гьениб .
44021004	Гьенир муридал ратун , гьезда аскІоб цо анкь рехана . Илагьияб РухІалъ малъун , гьез Павелида абулеб букІана Иерусалималде унгейилан .
44021005	Гьеб нижер анкь индал , къватІире рахъана ниж . Жидерго лъудбигун , лъималгун шагьаралдаса къватІире ниж тІоритІизе рачІана муридал , ва ралъдал рагІалде щведал , нижеца суждаялда чІун дугІа гьабуна .
44021006	Цоцазе къолъикІги гьабун , нижги гамиде рахана , гьелги тІадруссун ана .
44021007	Тиралдаса рахъун арал нижер сапар Птолемаидаялда лъугІана . Вацазе саламги кьун , гьезда цадахъ цо къо гьениб бана .
44021008	Нахъисеб къоялъ лъелго сапаралде рахъун , Къайсарияталде щвана . Иерусалималда тІаса вищун вукІарав анкьгоясдасан цояв — Филипп — гьенив ватун , гьесда рещтІана . Гьев вукІана Рохалил хабар лъазабулев чи .
44021009	Рос-рукъалде яхъинчІей ункъо яс йигоан гьесул , ункъалъего Аллагьас кашпу-карамалъиги кьун бугоан .
44021010	ГІезегІанго къоял рана гьенир нижеца . Гьеб заманаялда Ягьудиялдаса Птолемаидаялде вачІана кашпу-карамалъи бугев цо Агаб абулев чи .
44021011	Нижехъе вачІун Павелил рачелги босун , жиндирго бохдулги квералги рухьана гьес . Цинги абуна : — Илагьияб РухІалъ абулеб буго гьаб рачелалъул бетІергьан Иерусалималъул жугьутІаз гьадин вухь-вухьун рехилин ва гьев мажусиязул квердеги кьелин абун .
44021012	Гьеб рагІидал нижги гьеб ракьалъул гІадамалги Павелида гьардезе лъугьана Иерусалималде унгейилан .
44021013	Гьебмехалъ Павелица нижеда абуна : — Щай нуж гІодулел ? Щай нужеца дирги ракІ бакъвазабулеб ? Вухь-вухьун рехияли щиб гурин , ТІадегІанав ГІисае гІоло Иерусалималда хвезеги разияв вуго дун .
44021014	Гьев мукІур гьавизе кІвечІелъул , руцІцІун чІана ниж БетІергьанас хъвараб лъугьинилан .
44021015	Цо чанго къоялдасан къайи-цІаги къачІан , ниж Иерусалималде ине къватІире рахъана .
44021016	Къайсарияталдаса цо-цо муридалги рилълъана нижеда цадахъ . Гьез ниж щвезаруна тІоцересел муридаздасан цоявлъун кколев Кипралдаса Мнасонил бакІалде ва гьесда рещтІана .
44021017	Иерусалималде щведал , вацал рохана ниж рачІиналдаса .
44021018	Нахъисеб къоялъ Павел , нижги рачун , Якъубил бакІалде вилълъана . Гьенире рачІана киналго диниял бутІрул .
44021019	Павелица гьезие салам кьуна ва жиндир ишалдалъун Аллагьас цогидал халкъазда гьоркьоб гьабунщиналъул хІакъалъулъ щибго гьоркьоб течІого мухІканго бицана .
44021020	Гьеб рагІидал , киназго Аллагьасе рецц гьабуна . Цинги гьез Павелида абуна : — Балагье , вац , гьанир жугьутІазда гьоркьоса ГІисаде иман лъурав аза-азар чи дудаго вихьизе . Гьез киназго кьуричІого цІунула Мусал къанунал .
44021021	Дур хІакъалъулъ гьазда бицун буго дуцадила , цогидал халкъазул ракьалда ругел жугьутІазда абунги малъунги бугила Мусал диналъе хилиплъизе бегьулин , васазе сунат гьабичІониги гІолин ва нилъер гІадатал цІунизе кколарин .
44021022	Гьанже щибха нилъеца гьабизе кколеб ? Гьазда лъачІого хутІиларо мун вачІун вугевлъи .
44021023	Гьединлъидал цо нижеца малъараб жо гьабе дуца : гьанив нижеда гьоркьов вуго Аллагьасе назруялъул гІадат цІунун чІарав ункъо чи .
44021024	Гьелги цадахъ рачун ун , дуцаги тІубазабе ботІрол рас къунцІизе гьезие изну щолеб рацІцІалъизариялъул гІадат . Гьезие гІологи гІарац дуцаго кье . Гьебмехалъ киназдаго лъала дур хІакъалъулъ бицунеб бугебщинаб мекъи букІин , мунги Мусал къануналда рекъон хьвадулев чи вукІин .
44021025	Иманалде руссарал цогидал халкъазул рахъалъин абуни , нижеца хІукмуги гьабун , гьезухъе кагъат битІун инчІищ гьересиаллагьзабазе къурбан гьабураб квенги кунгеян , биги гьекъогеян , гъанкъун хвезабураб хІайваналъул гьанги кунгеян ва хъахІбалъиги гьабугеян .
44021026	Гьедин нахъисеб къоялъго гьев ункъавго чиги вачун ун , Павелица рацІцІалъизариялъул гІадат тІубазабуна . Цинги Мукъадасаб Рокъове лъугьун , гьес лъазабуна рацІцІалъиялъул болжал кида лъугІизе бугебали . Гьеб болжал лъугІараб къоялъ гьезул щивасдаса къурбан хъвезе кколаан .
44021027	Гьеб иш лъугІулеб бугеб мехалъ , Мукъадасаб Рокъов гьев вихьана Асиялдаса рачІарал жугьутІазда . Гьез халкъалда гьоркьоб багъа-бачари лъугьинабуна ва тІад речІчІун Павелги ккуна .
44021028	— Я , вацал жугьутІал ! — ан ахІулеб букІана гьез . — Кумек гьабе нижее . Гьас киса-кирего гІадамал тІамулел руго нилъер халкъалдаги , нилъер къануналдаги , нилъер хирияб гьаб рукъалдаги дандечІезе . ХІатта гьес , грекалги жанире рачун , нилъер гьаб хирияб бакІ хъублъизабуна .
44021029	Гьедин абиялъе гІиллаги букІана : Эфесалдаса Трофим вихьун вукІун вуго гьезда дагьав цевегІан шагьаралъул къотІносан Павелида цадахъ унев . Гьев Трофим жиндаго цадахъ Мукъадасаб Рокъовеги вачун вукІун ватилилан ккун буго гьезда .
44021030	ТІолабго шагьаралда багъа-бачари лъугьана . Кисанго рекерун рачІун гІадамазул кІудияб руккел лъугьана . Кквезеги ккун , гьез Павел Мукъадасаб Рокъоса къватІиве вехъерхъана , ва гьебсагІат кавуги рахана .
44021031	Гьез Павел чІвазехъин вугеб мехалъ , рагъухъабазул азарилбетІерасда рагІана тІолабго Иерусалималда гъалмагъир ккун бугилан .
44021032	ГьебсагІат гьев , рагъухъабиги нусилбутІрулги рачун , гьениве вортана . АзарилбетІерги рагъухъабиги рачІунел рихьун , Павел вухулел рукІарал гІадамаз гьев живго тана .
44021033	Гьебмехалъ аскІове ун , азарилбетІерас Павел нахъе вачана , кІиго рахасги бан вухьейилан буюрухъ кьуна . Цинги гьел гІадамазда гьикъана гьав щивилан , гьас гьабураб щибилан .
44021034	Гьеб халкъалъул руккалилъ цояс гьадин ахІун , цояс додин ахІун , гьезул хъуй-хъаялъ щиб-кин ккарабали бичІчІизе кІвечІеб мехалъ , азарилбетІерас буюрухъ кьуна Павел хъалаялъуве вачейилан .
44021035	Болъодухъа тІаде Павел вачунаго , тІаде гурун бачІараб халкъалъул руккелалдаса цІунизе , рагъухъабаз кодов ккун восизе ккана гьев .
44021036	Хадур лъугьун гІемерал гІадамаз ахІулеб букІана гьев тІагІинавизе кколилан .
44021037	Хъалаялъул кавудухъе щведал , Павелица азарилбетІерасда абуна цо кІалъазе бегьилищилан . — Дуда греказул мацІищ лъалеб ? — ан гьикъана гьес .
44021038	— Дагьаб цебегІан гъалмагъирги багъаризабун , ункъазарго хъачагъгун авлахъалде лъутун арав Мисриялдаса чи гуревищха мун ?
44021039	Павелица абуна : — Дун вуго Киликиялъул Тарсалдаса жугьутІав , гьеб машгьураб шагьаралъул гражданин . Гьаб халкъалдехун хитІаб гьабун , цо кІалъазе изну кьейилан гьарулеб буго дица дуда .
44021040	Гьебмехалъ изну кьедал , болъодул хІокІида чІун , кверги борхун , халкъалдехун вуссана Павел . Киналго гІадамал сихІкъотІун чІараб мехалъ , жугьутІ мацІалда кІалъазе байбихьана гьес .
44022001	Гьес абуна : — Я , дир вацалги умумулги ! Гьанже дихъ гІенекке нуж ! Дида гІайиб гьечІолъи чІезабизе кІалъалев вуго дун .
44022002	Павел жугьутІ мацІалда кІалъалев рагІидал , тІубанго сихІкъотІун чІана гьел . Гьебмехалъ гьес абуна :
44022003	— Дун вуго Киликиялъул Тарсалда гьавурав , гьаб шагьаралда цІаларав жугьутІав . Гамалиэлида цеве цІалун , цІакъ мухІканго лъазаруна дица нилъер умумузул къанунал . Дунги вукІана , жакъа нужго гІадин , Аллагь рази гьавизе хІаракат бахъулев чи .
44022004	Гьаб Нухде лъугьаразе чІваялде гІунтІунги гІазаб кьуна дицаги , бихьиналги руччабиги , ккун рачун , рахсаца рухьинаруна , туснахъалъур тІамизаруна .
44022005	Гьелъие нугІлъи гьабила чІахІиял кашишзабазги киналго чІухІби-хІакимзабазги . Гьезул кагъатги босун унев вукІана дун Дамаскалда ругел иман лъуразухъе , рухь-рухьун гьел Иерусалималде рачине ва гьаниб гьезие тамихІ гьабизе бокьун .
44022006	Гьедин нухда унаго , Дамаскалде щолев вукІараб къоялъул къалъул гІужалда , тохлъукьего зобалаздасан рещтІараб нуралъ кутакалда къалъ-къалъизабуна сверухълъи .
44022007	Дун гІодов ккана . « Шаул ! Шаул ! Щай дуца дие гьаб гІазаб-гІакъуба кьолеб бугеб ? » — ан ахІулеб гьаракьги рагІана дида .
44022008	« Мун щив , бетІерчІахъад ? » — абун гьикъана дица . Гьес дида абуна : « Дун вуго дуца гІазаб-гІакъуба кьолеб бугев Назареталдаса ГІиса » .
44022009	Дида цадахъ рукІараздаги бихьана гьеб нур . Амма дунгун кІалъалев вукІарасул гьаракь гьезда рагІичІо .
44022010	« Я , бетІерчІахъад ! Щибха дица гьабизе кколеб ? » — абун гьикъана дица гьебмехалъ . ТІадегІанас дида абуна : « ТІаде вахъун , Дамаскалде а мун . Гьениб бицина дуда дуца гьабизе кколебщиналъул хІакъалъулъ » .
44022011	Гьеб нуралъул гвангъиялъ дир бадиса канлъи босана . Цадахъ рукІараз , квер ккун вачун , Дамаскалде щвезавуна .
44022012	Гьенир ругел жугьутІазда гьоркьоб къадру-къиматги бугев , къануналъеги мутІигІав цо Анания абулев чи вачІана дида аскІове .
44022013	Гьес абуна : « Я , дир вац Шаул ! Валагье ! » — ян . Гьеб лахІзаталда гьесухъ валагьидал , дир беразда канлъи бихьана .
44022014	Цинги гьес дида бицана : « Нилъер умумузул Аллагьас мун тІаса вищун вуго жиндирго амруги дуда лъазе , Аллагьасул вацІцІадав вакилги вихьизе , гьесул каламги рагІизе .
44022015	Дуда бихьаралъулги рагІаралъулги бицун , киналго халкъазда гьоркьов Гьесул нугІлъун вукІине ккола мун .
44022016	Гьанже сундухъ балагьун мун чІун вугев ? Лъадалъ ччун вахъизавун , гьесул цІар рехсон , дурго мунагьал чуризаре » .
44022017	Иерусалималде тІадвуссун Мукъадасаб Рокъов какда вукІагоги цебетІами лъугьана дие .
44022018	Дида ГІиса вихьана , ва гьес дида абуна : « ЛахІзаталъ чІечІого мун Иерусалималдаса нахъе а . Гьанир божизе гьечІо дир хІакъалъулъ дуца бицаралда » .
44022019	Дица абуна : « Я , ТІадегІанав ГІиса ! Гьазда лъала дуде иман лъурал гІадамал дица , ккун рачун , туснахъалъур тІамулел рукІараблъи ва синагогабазда гьел рухулел рукІараблъиги .
44022020	Дуе нугІлъи гьабурав Стефанил би гІодобе тІолеб мехалъ дунги вукІана гьенив . Дица гьеб лъикІаб ишлъун рикІкІана , гьев чІвалел рукІарал гІадамазул гІабабиги дихъе кьун рукІана цІунизе » .
44022021	ГІисаца дида абуна : « Дица мун гьаниса рикІкІаде цогидал халкъазул гІадамазухъе витІулев вуго . Гьезухъе а мун » .
44022022	Гьел рагІаби Павелил кІалдиса къватІире лъугьинегІан гІенеккун чІун букІараб халкъ нахъеги ахІдезе лъугьана : — Ракьалдаса тІагІинавизе ккола гьев ! Гьединав чи чІаго тезе бегьуларо !
44022023	РетІелги бихъ-бихъун балаго , хІатІикь букІараб хІурги гьаваялде гьурщулаго , гьедин ахІделел гьел ругеб мехалъ ,
44022024	азарилбетІерас буюрухъ кьуна Павел хъалаялъуве вачеян ва гьес щиб гьабун букІун гьал гІадамаз гьедин ахІулеб бугебали цІалаца вухун бицинабейилан .
44022025	ЦІалаца вухизе вухьунеб мехалъ , гьенив аскІов вукІарав нусилбетІерасдехун вуссун Павелица абуна суд гьабичІого Рималъул гражданин вухизе законалъ изну кьолебищилан .
44022026	ГьебсагІат нусилбетІерас , азарилбетІерасда аскІове ун , абуна : — Дуца гьабулеб жо щиб ? Гьавни Рималъул гражданин вукІун вуго , — ян .
44022027	АскІове вачІун , азарилбетІерас Павелида гьикъана : — Бице дида : мун Рималъул гражданинищ ? — абун . Уйилан абуна гьес .
44022028	НусилбетІерас гьениб абуна гьеб гражданлъи щвезе гІоло жинца гІемераб гІарац хвезабизе кканилан . Павелицаги абуна жив эбелалъ гьавуралдаса нахъего вугин Рималъул гражданин .
44022029	Гьев цІалаца вухизехъин вукІарал гІадамал нахъегІан къана . АзарилбетІерги хІинкъана жинца вухь-вухьарав чи Рималъул гражданин вукІин лъайдал .
44022030	Павелиде жугьутІаз гІунтІизабулеб бугеб гІайиб мухІканго баянлъизе гІоло , нахъисеб къоялъ азарилбетІерасул буюрухъалдалъун чІахІиял кашишзабиги кІудияб судалъул гІадамалги данделъана ва , тІаса рахсалги рахъун , Павел гьезда цеве чІезавуна .
44023001	КІудияб судалъул гІадамазда берги речІчІизабун , Павелица абуна : — Я , дир вацал ! Жакъа къоялде щвезегІан дица Аллагьасда цебе ракІбацІцІадго гІумру гьабуна ва кидаго гьабичІо ритІухъаб гурони иш .
44023002	Гьеб рагІидал кІудияв кашиш Ананияца аскІор рукІаразе амру гьабуна гьесул кІал бухейилан .
44023003	Павелица гьесда абуна : — Аллагьас вухила мун , хъахІракьалъ бохьараб къед ! Мун гьанив гІодов чІун вуго къануналда рекъон дие суд гьабизе . Дуцайин абуни , къанунги хвезабун , буюрухъ кьолеб буго дун вухейилан .
44023004	АскІор рукІараз гьесда абуна Аллагьасул кІудияв кашиш къабихІ гьавулев вугин дуцайилан .
44023005	Гьебмехалъ Павелица абуна : — Я , вацал ! Гьав чи кІудияв кашиш вукІин лъачІо дида , Илагьиял ТІухьдузда хъван бугелъул : « Дурго халкъалъул бетІерасул хІакъалъулъ квешаб рагІи абуге » , — ян .
44023006	Гьенир ругезда гьоркьор саддукеялги фарисеялги рукІин лъараб мехалъ , ахІунго-ахІун абуна Павелица : — Я , вацал ! Дун вуго фарисеясул вас фарисеяв . Судалдеги дун вачун вуго къиямасеб къоялъ хварал тІаде рахъинаризе рукІиналде хьул лъурав чи вугелъул .
44023007	Гьес гьедин абидал , саддукеяздаги фарисеяздаги гьоркьоб дагІба ккун , цоцалъ рана судиял .
44023008	( Саддукеял божулароан я къиямасеб къоялъ хварал тІаде рахъинаризе рукІиналда , я малаикзабазда , я жундузда . Фарисеялин абуни гьеб киналдаго божулаан . )
44023009	КІудияб ахІи-хІур багъарана гьениб . ТІаде рахъун фарисеязул цо-цо диниял гІалимзаби чІчІичІчІидизе лъугьана : — Гьав чиясулъ щибниги квешлъи бихьулеб гьечІо нижеда . Щиб лъалеб , рухІ яги малаик батила гьесда кІалъан ?
44023010	Гьезул дагІба-рагІи гІорхъулъа индал , гьез Павел тІутІун вазе гурилан хІинкъун , азарилбетІерас рагъухъабазе буюрухъ кьуна гъоркье рачІун гьев нахъе вачейилан ва хъалаялъуве щвезавейилан .
44023011	Нахъисеб сордоялъ вачІун , ТІадегІанав ГІисаца Павелида абуна : — Мун къуркьуге ! Иерусалималдаго гІадин , Рималдаги гьабизе ккезе буго дуца дие нугІлъи .
44023012	Нахъисеб къоялъ цо-цо жугьутІаз гьедун къотІи гьабуна Павел чІвазегІан жал я кваналарин , я гьекъеларин .
44023013	Гьедин Павелида дандечІаразул вукІана кІикъогоялдаса цІикІкІарав чи .
44023014	ЧІахІиял кашишзабазда ва чІухІби-хІакимзабазда аскІоре ун , гьез абуна : — Павел чІвазегІан я кваналарилан , я гьекъеларилан гьедун руго ниж .
44023015	Нужецаги нужер судалъги азарилбетІерасда лъазабе гьеб ишалъул мухІканаб цІех-рех гьабизе бокьун бугин , Павел нужехъе вачейилан . Цинги гьаниве вачунаго нухда чІвала нижеца гьев .
44023016	Гьеб хиянаталъул хабар лъан , Павелил яцалъул вас хъалаялъуве ана ва кинабго Павелида бицана .
44023017	Гьебмехалъ аскІове ахІун гьес цо нусилбетІерасда абуна гьав гІолохъанчи азарилбетІерасухъе вачейилан , досда бицине цо хабар бугин гьасулилан .
44023018	Гьев гІолохъанчиги азарилбетІерасухъе щвезавун , гьес досда абуна : — Туснахъалъув вугев Павелица аскІове ахІун гьарана дида гьав гІолохъанчи духъе щвезавейилан , дуда бицине цо хабар бугин гьасулилан .
44023019	Кверги ккун довегІан вачун , азарилбетІерас гьев гІолохъанчиясда гьикъана дида щиб бицине дуе бокьун бугебилан .
44023020	Гьес бицана : — ЖугьутІаз къотІи гьабун буго , мухІканаб цІех-рехалъе къваригІун вугиланги абун , метер Павел кІудияб судалде вачине виччайилан дуда гьаризе .
44023021	Дуца гьезул гьариялъухъ гІин тІамуге . КІикъогоялдаса цІикІкІарав чи къачІан чІун вуго гьев чІвазе гъоркьчІелги гьабун . Гьев чІвачІого я кваналарин , я гьекъеларин гьедун руго гьел . Гьел ралагьун чІун руго дуца Павел судалде витІиялъухъ .
44023022	Гьелъул хІакъалъулъ лъиданиги хІухь бахъугейиланги лъазабун , азарилбетІерас нахъе витІана гьев гІолохъанчи .
44023023	Цинги кІиго нусилбетІерги аскІове ахІун , азарилбетІерас гьезда абуна : — КІинусго рагъухъангун , гьединго лъабкъоялда анцІго рекІаравгун ва хеч кодоб бугев кІинусго аскариявгун цадахъ Къайсарияталде ине къачІай . Нуж къватІире рахъине ккола къаси сагІат ичІго тІубарабго .
44023024	Павел рекІине чуялги къачІай . Нухда щибго зарал-зиян ккезе течІого , Феликс сардарасухъе щвезаве гьев .
44023025	Цинги гьес гьадинаб кагъат хъвана :
44023026	« ХІурмат тІадегІанав сардар Феликсиде салам буго Клавдий Лисийил рахъалдасан .
44023027	Гьав чи жугьутІаз , ккун вачун , чІвазехъин вукІана . Рималъул гражданин вукІин лъайдал , рагъухъабиги рачун ун , дица гьав хвалдаса хвасар гьавуна .
44023028	Гьасда бугеб гІайиб-хатІа лъазе гІоло дица гьав гьезул кІудияб судалде вачана .
44023029	Гьениб дие баянлъана гьасде гьез гІунтІизабулеб тІолабго гІайиб гьезул жидерго къануналда хурхараб букІин , амма я чІвазе , яги туснахъалъув тІамизе гІураб гІайиб гьасда тІад чІечІо .
44023030	Гьанже гьав чи чІвазе гьез гъоркьчІел гьабун бугилан абидал , дица гьав духъе витІулев вуго ва гьасда дандечІаразеги амру гьабуна гьасдасан бугеб гІарзалъ духъе айилан » .
44023031	Буюрухъ тІубазабун , рагъухъабаз Павел гьеб сордоялъго Антипатридаялде вачана .
44023032	Нахъисеб къоялъ рекІарал ана Павелги вачун Къайсарияталде , цогидал рагъухъаби хъалаялъуре тІадруссана .
44023033	Къайсарияталде щведал , Павел вачун рачІарал рагъухъабаз Павелги гьесул хІакъалъулъ хъвараб кагъатги сардарасухъе кьуна .
44023034	Кагъат цІалун бахъарабго , Феликсица гьикъана Павел щиб вилаяталъул чийилан . Гьев Киликиялдаса вукІин лъайдал ,
44023035	Феликсица абуна : — Дуде гІайиб гІунтІизабурал гІадамал тІаде щвараб мехалъ гІенеккила дун духъ , — абун . Цинги гьес буюрухъ кьуна , хъаравуллъиги чІезабун , Павел Гьеродил кІалгІаялъув тейилан .
44024001	Щуго къоялдасан кІудияв кашиш Ананияда цадахъ гьенире рачІана чІухІби-хІакимзабаздасан чанго чиги Павелиде гІайиб гІунтІизабизе вачарав адвокат Тертуллги . РачІун гьез Павелида тІасан сардарасде гІарз бахъана .
44024002	Павел вачун цеве чІезавидал , Тертуллица байбихьана гьесда ккараб гІайиб бицине . Гьес абуна : — Дур бетІерчІахъаяв Феликс , дуцаги дур тІалаб-агъазалдалъун гьаб нижер халкъалъул гІумруялъулъ ккезарурал лъикІал хиса-басиязгийин ниж щулияб ракълиде рачарал ,
44024003	гьеб киналъухъго кидаго ва кибго нижер кІудияб баркала буго дуе .
44024004	Цинги , гІемер халат гьабун , дур рахІат хвезабиларо . Гьарула дуда нижер къокъабго гІарзалъухъ , дур сабруялда рекъон , гІинтІамейилан .
44024005	Нижее баянлъана гьав чи кІудияв вабаалъул унти вугевлъи . Христианазул гьересияб мазгьабалъе бетІерлъиги гьабун , гьас дуниялалда ругелщинал жугьутІазда гьоркьоб питна багъаризабулеб буго .
44024006	ХІатта гьас къасд гьабуна Мукъадасаб Рукъ хъублъизабизецин , гьенив нижеца ккуна гьав .
44024007	Дуцаго гьасул цІех-рех гьабуни , якъинлъила щай нижеца гьасде гІайиб гІунтІизабулеб бугебали .
44024008	
44024009	ТІад рекъон , цогидал жугьутІазги абуна гьеб битІараб бугилан .
44024010	КІалъазе изну бугилан сардарас ишан гьабидал , Павелица абуна : — ГІемерал соназ мун гьаб халкъалда тІад къадилъун вукІин лъалелъул , дун вохун вуго дидаго гІайиб гьечІолъи чІезабун дуда цеве кІалъалев вукІиналдаса .
44024011	Иерусалималде зияраталъе дун вачІаралдаса анцІила кІиго къо гурони ун букІинчІо . Гьелъул мухІканлъи балагьизе кІвела дуда .
44024012	Гьеб заманаялда я Мукъадасаб Рокъов , я синагогабазда , я къотІнов ватичІо гьазда дун щивгунниги дагІбадулев , яги гІадамал данделъизарулев .
44024013	Гьанже диде гІунтІизабулеб бугеб гІайиб тІад чІезабизе кІвезе гьечІо гьазда .
44024014	Амма дуда цеве дун мукІурав вуго : гьаз гьересияб бугин абулеб Нухдасан ун гьабула дица тІагІат нижер умумузул Аллагьасе . Гьединго дица иман лъола къануналда бугебщиналдеги Аварагзабазул ТІухьдузда хъварабщиналдеги .
44024015	Гьазул гІадин , дирги хьул буго Аллагьас муъминзабиги мунапикъзабиги хваралъуса рахъинаризе рукІиналде .
44024016	Гьединлъидал дица хІаракат бахъула Аллагьасда цебеги гІадамазда цебеги дирго яхІ-намус цІунизе .
44024017	ГІемерал соназ къватІивги вукІун , дун Иерусалималде тІадвуссун вачІана дирго халкъалда гьоркьоса мискин-пакъирасе садакъа кьезеги къурбан хъвезеги .
44024018	Дунго вацІцІалъизавиялъул гІадат тІубазабулев Мукъадасаб Рокъов вугеб мехалъ ватана гьазда дун . Гьениб дида аскІоб халкъалъул руккелги букІинчІо , щибго ахІи-хІурги букІинчІо .
44024019	Асиялдаса вачІарав чанго жугьутІасда ватана дун гьенив . Гьеле гьел рукІине кколаан гьанир дуда цере чІун , диде гІунтІизабизе гІайиб бугони , гьеб дуе баян гьабизе .
44024020	Яги гьаз жидецаго бицине биччанте , кІудияб судалда цеве чІезавидал , дида батараб гІайибалъул .
44024021	ЦохІого цохІо дица гьениб ахІана : « Хваралъуса тІаде рахъинаризе рукІиналда дун божунилан жакъа нужеца дие суд гьабулеб бугоха ! » — ян .
44024022	ГІисал Нухалъул хІакъалъулъ дагьаб мухІканго лъалев Феликсица абуна , азарилбетІер Лисий вачІинегІан жинца суд нахътІамун толеб бугилан ва гьебмехалъ гьабилин хІукмуйилан .
44024023	НусилбетІерасеги буюрухъ кьуна Павел жанив тІамизе вачеян , амма гьесие бигьалъи гьабеян ва гьесухъе раккизе рачІарал гІага-божаразеги щибго квекІен гьабугейилан .
44024024	Чанго къоялдасан рачІун Феликсицаги гьесул чІужу жугьутІай Друзиллацаги , жидехъего ахІун , Павелида бицинабуна МасихІ ГІисал диналъул хІакъалъулъ .
44024025	РитІухъго хьвадизе ккеялъулги , жиндаго квелъ базе ккеялъулги , Аллагьас суд гьабизе букІиналъулги Павелица бициндал , Феликс хІинкъана . КъваригІараб мехалъ ахІилиланги абун , гьес гьев нахъе витІана .
44024026	ТІаде жоялъеги гьесда ракІалда букІана Павелица ришваталъе гІарац кьелиланги . Гьединлъидал гІемер ахІулаан гьес Павел жиндихъего , гьевгун гара-чІварулаан .
44024027	КІиго соналдасан Феликсил бакІалде сардарлъун вачІана Порций Фест . Жиндасаго жугьутІал разиго хутІизелъун , Феликсица Павел туснахъалъувго тана .
44025001	Гьеб вилаяталде сардарлъун тІамун вачІун лъабабилеб къоялъ Къайсарияталдаса Иерусалималде ана Фест .
44025002	Гьесухъе рачІун бищунго кІудияв кашишасги ягьудиязул чІухІби-хІакимзабазги Павелидасан гІарз бахъана .
44025003	Гьез гьарана , жидее лъикІлъи гьабун , Павел Иерусалималде вачІинавейилан . Гьезул къотІи букІана гьениве вачунаго нухда Павел чІвазе .
44025004	Фестица абуна Павел Къайсарияталда туснахъалъув вугилан , гьанже кватІичІого жинда гьениве ине ракІалдаги бугилан .
44025005	Нужер вакилзабиги рилълъине бегьилила жинда цадахъ , гьев Павелида гІайиб бугеб батани , гьелъул хІакъикъат баян гьабизе .
44025006	Иерусалималда ичІго-анцІго къогицин бачІого , Къайсарияталде тІадвуссун ана Фест . Гьениве щун кІиабилеб къоялъго , къадиясул тахида гІодовги чІун , гьес амру гьабуна Павел гьаниве вачейилан .
44025007	Павел вачун вачІана . Иерусалималдаса рачІарал ягьудияз , гьевги сверун ккун , байбихьана гІемерал чІахІиял гІайибал гьесде гІунтІизаризе . Амма цониги гІайиб тІад чІезабизе гІураб хІужжа гьезда батулеб букІинчІо .
44025008	Живго витІарав вукІин чІезабизе Павелица абуна я жугьутІазул къануналда , я Мукъадасаб Рокъов , яги къайсарасда дандечІун щибниги мунагь ккечІин жиндихъайилан .
44025009	Амма Фестие бокьун букІана жугьутІал рази гьаризе . Гьединлъидал гьес Павелида гьикъана : — Дур ишалда хурхун дунги гІахьаллъараб судалъ хІукму гьабизе Иерусалималде витІизе бокьилищ дуе ?
44025010	Павелица абуна : — Жакъа дун гьанив къайсарасул судалда цеве чІун вуго , гьединаб къайсарасулаб судалъ къотІизе ккола дие хІукмуги . ЖугьутІазе дица щибниги квешлъи гьабичІо . Дудаги цІакъ лъикІ лъала гьеб .
44025011	Дун такъсирчи ватани ва чІвазе къотІизе гІураб гІайибги дида ккун батани , хвезе разияв вуго дун . Амма гьаз диде гІунтІизабулеб бугеб гІайиб тІад чІезабизе кІвечІони , лъилниги ихтияр гьечІо дун гьезул кверде кьезе . Къайсар вукІине виччай дие къадилъун !
44025012	Жиндирго мажлисалда дандги бан , Фестица Павелида абуна : — Къайсар къадилъун вукІине бокьун батани , къайсарасухъе витІила дица мун .
44025013	Чанго къоялдасан Къайсарияталде Фестие салам кьезе рачІана Агриппа ханги гьесул чІужу Береникаги .
44025014	Гьез гьениб чанго къо бан хадуб , Фестица ханасе Павелил бицен гьабуна : — Феликсица туснахъалъув тун цо чи вуго гьанив .
44025015	Дун Иерусалималде щвараб мехалъ , ягьудиязул чІухІби-хІакимзабазги чІахІиял кашишзабазги бицана дида гьасул хІакъалъулъ , гьез гьарана гьасие тамихІалъе хІукму къотІейилан .
44025016	Амма дица гьезда абуна , жинде гІайиб гІунтІизабулевги жинца гІайиб гІунтІизабулевги данде ахІун ва жинде гІайиб гІунтІизабулесе живго цІунизе ресги кьун , суд гьабичІого чи тамихІалде цІалеб гІадат гьечІин Рималъул халкъалъулилан .
44025017	Дида цадахъ гьел ягьудиял гьанире рачІун нахъисеб къоялъго , нахъ бахъун течІого , дун къадиясул тахида гІодов чІана ва гьев чи судалде вачейилан амру гьабуна .
44025018	Амма ягьудияз бицараб жоялдасан дида бичІчІана — дун щаклъун вукІараб цониги квешлъи гьев чияс гьабун гьечІеблъи .
44025019	Амма гьезул бугоан жидерго диналда хурхараб дагІба-къец . Павелица чІаго вугилан чІезабулеб букІарав , цо кидаялиго хварав кинавалиго ГІисал хІакъалъулъги букІана гьезул дагІба .
44025020	Гьеб иш кин тІубалебали лъачІого , дица гьесда гьикъана , Иерусалималде витІун , гьенив судалда цеве чІезе бокьилищилан .
44025021	Императорас суд гьабизегІан гьанивго тейилан Павелица гьаридал , дица гьев Къайсарияталдаго тана , къайсарасухъе витІизе рес ккезегІан .
44025022	Гьев чиясухъ гІенеккизе диеги бокьилаанилан абуна Агриппаца Фестида . Фестица абуна метер рагІилин дуда гьес щиб бицунаяли .
44025023	Нахъисеб къоялъ чІухІараб къагІидаялъ къачІа-кІатІан Агриппаги , Береникаги , азарилбутІрулги ва шагьаралъул чІухІби-хІакимзабиги цадахъ рачун , суд гьабулеб рокъове лъугьун гІодов чІедал , Фестица амру гьабуна Павел вачун рачІайилан .
44025024	Цинги Фестица абуна : — Я , Агриппа хан ва гьанир ругел цогидалги ! Нужеда цеве вугев гьав чиясдасан гІарз бачІун буго Иерусалималда ругелги гьанир ругелги жугьутІазул тІолабго жамагІаталъ . Гьав чІаго тезе бегьуларилангицин ахІулеб букІана гьез .
44025025	Дида ракІалде ккола чІвазе къотІизе гІураб гІайиб гьасул гьечІилан . Къайсарасул судалде витІейилан гьарулеб бугелъул , дица хІукму гьабуна гьав гьениве витІизе .
44025026	Амма гьасул хІакъалъулъ щибилан бетІерчІахъаяв къайсарасухъе хъвалебали лъаларо . Гьединлъидал дица гьав гьаниве вачана нуж киназдаго цеве чІезе , хасго дуда цеве чІезе , Агриппа хан . Гьаниб цІех-рехалдасан баянлъизеги бегьула къайсарасухъе щиб хъвалебали .
44025027	ТІад чІезабураб гІайиб бихьизабичІого , туснахъ къайсарасухъе витІизе рекъон букІинарилан кколеб буго дида .
44026001	— Гьанже бицеха дурго , — ян абуна Агриппаца Павелида . Кверги борхун , Павелица байбихьана жиндаго гІайиб гьечІолъи чІезабизе :
44026002	— Я , Агриппа хан ! Жакъа дица талихІлъун рикІкІунеб буго жугьутІаз диде гІунтІизабураб гІайиб битІараб гьечІеблъи чІезабизе дуда цеве кІалъазе рес щвей .
44026003	Хасго дуда цІакъ лъикІ лъала жугьутІазул киналго гІадаталги гьезул рукІунел дагІба-къецалъул суалалги . Гьединлъидал гьарулеб буго дица дуда сабруялда дихъ гІенеккейилан .
44026004	Киналго жугьутІазда лъала гІолохъанаб мехалдаса нахъего дирго халкъалда гьоркьобги хадуб Иерусалималдаги кинаб гІумру дир букІарабали .
44026005	Гьезда цебего лъала дун фарисеяв вукІаравлъи , ай нижер диналъул тІалабал кьуричІого тІуразарулел рукІараблъи . Гьединлъидал , гьезие бокьани , гьелъие нугІлъиги гьабила гьез .
44026006	Жакъа дун судалда цеве чІезавун вуго Аллагьас нижер умумузе гьабун букІараб къотІи тІубаялде хьул лъурав чи вугилан .
44026007	Гьеб къотІи тІубазе букІиналде хьул лъун къасиги къадги тІадчІун Аллагьасе гІибадат гьабулеб буго нижер анцІила кІиго наслуялъ . Я дир хан , гьеле гьединаб хьул дирги бугилан гІайиб гІунтІизабулеб буго диде жугьутІаз .
44026008	Аллагьас хварал тІаде рахъинари букІунеб-лъугьунеб жоцин гурилан абураб пикру щай нужелъ бугеб ?
44026009	Дидаги ракІалде кколаан Назареталдаса ГІисада дандечІун гІемераб жо гьабизе кколилан .
44026010	Дица гьедин гьабизеги гьабуна Иерусалималда , чІахІиял кашишзабаз ихтиярги кьун , иман лъуразул гІемерал гІадамал туснахъалъуре рехана дица . Гьел чІвалеб мехалъги , разияв вугилан квер борхана дица .
44026011	Киналго синагогабазухъе ун , чанги тамихІ гьабуна дица гьезие , гьеб дин какизе тІамуна ва гьездехун букІараб ццидал кутакалъ дун тІамуна , цогидал шагьаразде унги , гьезие гІазаб-гІакъуба кьезе .
44026012	Гьеле гьедин чІахІиял кашишзабаз ихтиярги кьун , гьезул вакиллъун Дамаскалде унев вукІана дун .
44026013	Бакъул канлъиялдаса гІемерго гвангъараб нур рещтІана , хан , къалъул гІужалда зобалаздасан дидеги дида цадахъ рукІараздеги .
44026014	Гьебмехалъ ниж киналго гІодор ккана . Цинги дида рагІана жугьутІ мацІалда кІалъалеб гьаракь . « Шаул ! Шаул ! — абун ахІана гьес . — Щай дуца дие гьаб гІазаб-гІакъуба кьолеб бугеб ? ГІебутІа зар базе бажариларо духъа » .
44026015	« Мун щив , бетІерчІахъад ? » — абун гьикъана дица . « Дун вуго дуца гІазаб-гІакъуба кьолеб бугев ГІиса , — ян абуна ТІадегІанас . —
44026016	ТІаде вахъун , вахъун чІа гьанже ! Дун духъе рещтІана , мун дие хъулухъ гьабизе тІамизе , дуда бихьарабги дуда дица бихьизабизе бугебги бицине тІамизе .
44026017	Дица мун дурго халкъалдаса хвасар гьавила ва мун дица жидехъе витІизе вугел цогидал халкъаздасаги хвасар гьавила .
44026018	Дуца гьезул беразда канлъи бихьизабила , бецІлъиялдаса канлъуде рачина , илбисалъул къуваталдаса рорчІун Аллагьасде руссинарила ва , мунагьал чурун , гьезиеги , дида божиялъ жал рацІцІалъарал чагІазего гІадин , бутІа насиблъизе бугиланги лъазабила » .
44026019	Гьединлъидал , Агриппа хан , зобалаздасан илгьам лъугьун дие гьабураб амру тІубазабичІого чІечІо дун .
44026020	Цин Дамаскалда ругезда , цинги Иерусалималда ругезда ва тІолабго Ягьудиялъул улкаялда , гьединго цогидал халкъазул гІадамаздаги лъазабуна дица кантІун Аллагьасде руссаян ва нужер тавбу биххиларедухъ хьвадеян .
44026021	Гьеб сабаблъунин дун Мукъадасаб Рокъов жугьутІаз тІад речІчІун ккурав ва чІвазехъин вукІарав .
44026022	Аллагьасул квербакъиялдалъун къечІо дун гьаб жакъа къоялде щвезегІан . ГІисиналгунги чІахІиялгунги гара-чІварулаго , дица щибниги бицинчІо Мусацаги цогидал аварагзабазги хадуб ккезе бугелъул хІакъалъулъ цебеккунго бихьизабун букІаралдаса батІияб жо .
44026023	Гьез абун букІана МасихІ ГІисае гІазаб-гІакъуба кьезе бугилан , хваразда гьоркьоса тІоцеве тІаде вахъинеги вугилан ва нижер халкъалдаги цогидал халкъаздаги Нур бихьизе бугилан .
44026024	Гьедин живго вацІцІад гьавун кІалъалев Павел вугеб мехалъ , Фест гьесде ахІана : — Павел , мун гІадаллъун вуго . ГІелмуялъул кутакалъ бетІер сверизабун буго дур ! — абун .
44026025	— Дун гІадаллъун гьечІо , бетерчІахъаяв Фест , — абун жаваб кьуна гьесие Павелица . — Гьаб дир рагІи битІарабги буго , цІодорабги буго !
44026026	Агриппа ханасда цІакъ лъикІ лъалелъул гьадинал ишазул хІакъикъат , хІинкъичІого гьесдехун кІалъалев вуго дун . Гьаб ишалъулъ щибго балъгояб жо хутІун батиларо гьесие , бецІаб бокІнилъ гурелъул гьеб кинабго ккараб .
44026027	Мун аварагзабазда божулевищ , Агриппа хан ? Дидани лъала мун божулевлъи .
44026028	Гьебмехалъ Агриппаца Павелида абуна : — Дун христианавлъун лъугьинави гьедигІан бигьаяб ишиланищ дуда ккараб ? Павелица абуна :
44026029	— Бигьа букІаниги , захІмат букІаниги , дица Аллагьасда гьарилаан цо мун гуревги , гьанир дихъ гІенеккун ругел киналго гІадамалги дун гІадиналлъун лъугьагийилан . Рахсаца вухь-вухьарав туснахълъун гуревха !
44026030	Гьебмехалъ ханги , гьесдаго цадахъ сардарги , Береникаги , гьенир рукІарал гІадамалги тІаде рахъун къватІире ана .
44026031	— ЧІвазе къотІизе яги туснахъалъув тІамизе гІураб гІайиб гьечІо гьадав чиясда , — ян абулеб букІана гьез цоцазда .
44026032	Цинги Агриппаца Фестида абуна : — ГьабсагІатго туснахъалъуса къватІиве виччазе бегьилаан дов , къайсарасул суд дос тІалаб гьабулеб гьечІебани .
44027001	Гамида рекІун Италиялде ине нижер хІукму ккедал , Павелги цогидал туснахъалги рачун витІана къайсарасул полкалдаса нусилбетІер Юлий .
44027002	Ралъдал рагІалда ругел Асиялъул шагьаразде ине къачІан букІараб Адрамиттиялъул гамида рекІана ниж . Нижеда цадахъ вукІана Фессалоникаялдаса македонияв Аристархги .
44027003	Нахъисеб къоялъ ниж Сидоналде щвана . Павелида гурхІун , Юлийица гьев жиндирго гьудулзабазухъе ине виччана , гьезги Павелие къваригІара-тараб кьезе .
44027004	Кутакалда данде пулеб гьури бахъиндал , гьениса нижер гама Кипралъул къилбаялъул рахъалдасан ун ,
44027005	Киликиялъул ва Памфилиялъул ракьалда бугеб ралъадги къотІун , Ликиялъул шагьар Мираялде щвана .
44027006	Гьениб нусилбетІерасда батана Италиялде унеб Искандарияталъул гама . Гьелда рекІинаруна гьес ниж .
44027007	Чанго къоялъ аниги , кІудияб манзилго нахъа тезе бажаричІо нижер гамида ва хІалицаго Книдалде рорчІана . Кутакаб гьороца церехун риччалел рукІинчІелъул , Крит чІинкІиллъиялъул гьородаса цІунараб рахъалдасан , Салмонаялъул мицІиралда цебесан бачине ккана гама .
44027008	ЧІинкІиллъиялъул рагІалдасан лъедон , гІемераб къоги бихьун , ахирги щвана Ласея шагьаралда аскІоб бугеб ЛъикІаб Гавань абулеб бакІалде .
44027009	Гьедин гІезегІан мех индал , ГурхІиялъул къо абураб жугьутІазул динияб байрам лъугІараб заманги букІун , хадурккун церехун лъедезе хІинкъи бугеб хІал лъугьана .
44027010	Павелица абуна : — Дихъ гІенекке нуж ! ТалихІ къараб сапар бугин ккола дида гьаб . Гамие ва гьелда тІад бугеб къайиялъе гуребги , гІадамазегицин зарал ккеялда хІинкъи буго .
44027011	Амма нусилбетІерас Павелил гьел рагІаби гІадахъ росичІо , капитанасдаги гамил бетІергьанасдаги божана гьев .
44027012	Хаселалъго гьенир чІезе санагІалъи бугеб гавань букІинчІо гьеб . Гьединлъидал гІемериселги разилъун , хІукму гьабуна нахъеги ралъдалъе рахъине ва Крит чІинкІиллъиялъул къилбаялъулабги севералъулабги рахъалдасан бакътІерхьуде балагьараб Финиксалъул гаваналде рорчІуларищали хІалбихьизе , цинги хаселги гьениб тІамизе .
44027013	Къилбаялдасахун тІадагьаб гьури пуйзе байбихьараб мехалъ , гьезда ракІалде ккана гьанже бугин бищунго санагІатаб заманилан . Цинги якорьги тІаде харцІун , Криталъул рагІалдасан лъедезе лъугьана нижер гама .
44027014	Амма гІемер заман иналдего , чІинкІиллъиялдасахун северияб бакъбаккул рахъалдасан гьалагаб гьури речІчІана гамида ва гьебгун къеркьезе къуват гІечІелъул , бергьараб гьороца жиндие бокьаралъубе бачун унеб букІана нижер гама .
44027015	
44027016	Кавда абулеб цо гьитІинабго чІинкІиллъиялъул гьури гьечІеб рахъалдасан ана ниж . Гьениб хІалицаго кІвана гъанкъиялда хІинкъи бугеб мехалъ пайда босулеб раса щула гьабизе . Гамида тІаде босун , гъоркьан рачун квараз бухьана гьеб гамида .
44027017	ТІадгояб бакІалда салулъ къачІого рорчІилародайилан хьулалъ , нижеца лъадалъе биччана гама лъеда тІад чІезабулеб хасаб алат . Гьебмехалъги гьороца цебехун хъамулеб букІана нижер гама .
44027018	Гьороца гама рахъ-рахъалде кьабезабулеб букІиндал , нахъисеб къоялъ байбихьана гамида букІараб къайи ралъдалъе базе .
44027019	Лъабабилеб къоялъин абуни , гамие къваригІунеб тІагІел-алатги рехана гьез жалго лъугьун ралъдалъе .
44027020	Чанго къоялъ нижеда я бакъул гордо бихьичІо , я цІваби рихьичІо . Гьуриги гьалаглъулебго гьалаглъулеб букІана . Хвасарлъиялдаса хьулго къотІана нижер .
44027021	Чанго къо бана щивниги кваначІелдаса нахъе . Гьебмехалъ тІаде вахъун Павелица абуна : — ГІенекке , гІадамал ! Криталдаго чІайилан абулеб букІана дица нужеда , добмехалъ нуж дир рагІухъ гІенеккун рукІаралани , гьаб балагьги бачІинароан , гьадинаб кІудияб заралги ккелароан .
44027022	Гьанже дица нужеда гьарулеб буго къвакІун чІайилан . Нужер щивниги хвезе гьечІо , амма гама щущан ина .
44027023	Дица жинде иман лъолев ва лагълъи гьабулев Аллагьасул малаик вачІун , нолъ гьес дида абуна :
44027024	« Мун хІинкъуге , Павел . Аллагьас рагІи кьолеб буго мун къайсарасда цеве чІезе вачинилан ва дуда цадахъ ругезеги дуе бокьараб ккезе бугилан » .
44027025	Гьединлъидал , дир гьудулзаби , нуж къвакІун чІа . Дун дирго Аллагьасда божула . Гьес дие илгьам гьабухъе ккезе буго кинабго .
44027026	Цо кинаб бугониги чІинкІиллъиялде рехила нилъ карачалабаз .
44027027	КъватІире рахъун анцІила ункъабилеб сордоялъ Адриатикаялда гьороца добе рехун , гьанибе рехун , кьабелеб букІана нижер гама . Сордо бащалъулеб гІужалъ гамихъабазда бичІчІана ракъдаде гІагарлъулел рукІин .
44027028	Лъадал гъварилъи борцараб мехалъ , кІикъого метр гурони батичІо тІиналде щвезе . Цо заманаялдасан нахъеги борциндал , лъеберго метралде ккун батана .
44027029	Гама кьурабазда тункизе гурилан , ункъо якорь биччана тІиналде ва сордо хехго рогьагиян гьарделел рукІана .
44027030	Гьебмехалъ гамихъабаз къасд гьабуна гамидаса лъутизе . Гамил цебесеб рахъалдасан якорь рехизе бокьун бугиланги абун , ралъдалъе раса биччазе лъугьана гьел .
44027031	Амма Павелица нусилбетІерасдаги рагъухъабаздаги абуна , гьел гамида чІечІони , нилъ хвасарлъуларилан .
44027032	Гьебмехалъ рагъухъабаз къотІун рехана раса гамидехун бухьун букІарал кварал ва гьеб расаги лъадалъе бортун ана .
44027033	ХъахІлъи балеб мехалъ , Павелица киназдаго лъазабуна гьанжегІаги кваназе ккелилан . Гьес абуна : — Жакъа анцІила ункъабилеб къо буго нуж кваначІого чІун .
44027034	Гьединлъидал дица нужеда гьарулеб буго : цо щиб букІаниги кванай , нужерго рухІ хвасарлъиялъе , нужер бутІруздаса цониги рас бортизе гьечІебин .
44027035	Гьединги абун , цо чед кодобе босана Павелица , цинги киназдаго рагІун Аллагьасе реццги гьабун , бекунго бекун гьеб квине лъугьана .
44027036	Киналго чІинкьа-кІитІун , аваданлъун лъугьана , кваназе байбихьана .
44027037	( Гамида тІад вукІана кинавниги кІинусиялда лъабкъоялда анцІила анлъго чи . )
44027038	Кванан рахъараб мехалъ , гьез байбихьана гамида букІараб ролъги лъадалъе бан , гьеб тІадагьлъизабизе .
44027039	Рогьараб мехалъги лъачІо гьезда щиб ракь гьебали батІа бахъизе : ралъдал цо квачІалъул рагІалда бихьулеб букІана салуца бацараб ракъдаллъи . Гама гьенибе бачине бажаруларищали хал гьабуна .
44027040	Якорал , гамидаса ратІа гьарун , ралъдалъе риччана . Руль щула гьабун букІараб кварги къотІун , гамил цебесеб рахъалда дугъ борхизабуна гьеб сагІаталъго . Гьури жаниб багъулеб хІалалъ гьеб дугъги рекъезабун , рагІалдехун балагьун бачана гама .
44027041	Амма тІадгояб бакІалде ккана . Гамил цебесеб рахъ салулъ къана , гьанже чІахІиял карачалабаз цоцалъа бахъулеб букІана гамил нахъисеб рахъ .
44027042	Гьениб рагъухъабаз хІукму гьабуна туснахъал чІван лъикІилан , лъедон ун цонигияв гьезухъа ворчІизе гурилан хІинкъун .
44027043	Амма Павелил гІумру хвасар гьабизе бокьун , нусилбетІерас гьел чІвазе риччачІо . Лъедезе лъалел чагІи , тІоцере ралъдалъе кІанцІун , ракъдаде рорчІуларищали хал гьабеян буюрухъ кьуна гьес .
44027044	Цогидазе амру гьабуна хъарщазда ва гамил тІагІел-алаталда хурхун жинда цадахъ рагІалде рахъине хІаракат бахъейилан . Гьедин киналго ракъдаде рорчІана .
44028001	Ракъдаде рорчІидал , нижеда лъана гьеб чІинкІиллъиялда цІар Мальта букІин .
44028002	Гьеб ракьалъул гІадамаз гІемерго лъикІаб гьоболлъи гьабуна нижее . ЦІад балеб букІиндал , квачалелги рукІана ниж . ГьебсагІат цІаялги ракун , хинлъизе цІадухъе рачана гьез ниж .
44028003	Къвал цІун босун бачІун , хьоп-хъарахъ цІадабе балев вукІарав Павелил кверда хІанчІана цІадул бухІиялдаса хІинкъун къватІибе шурун бачІараб борхьица .
44028004	Гьесул квералда далун чІараб борохь бихьидал , гьел гІадамаз цоцазда абулеб бугоан гьав чи чІвадарухъан ватилилан . Бихьуларищила , ралъдалъ гъанкъиялдаса хвасарлъаниги , гьаниб ракъдадаги ритІухълъи бергьун , гьанже гьев гІумруялдаса махІрумлъизехъин вугила .
44028005	ХьвагІун квергун , цІадабе бортизабуна Павелица гьеб борохь . КигІан дагьабниги унтиги лъачІо гьесда .
44028006	Мальтаялъул гІадамазда ракІалде ккана гьабсагІат гьесул квер гьоролин яги гьев хун ракьалде щапун инин . Гьесие щиб кколебали тІаса бер босичІого ралагьун чІун рукІана гьел лъикІалан заманаялъ . Амма щибниги лъугьинчІо гьесие . Гьебмехалъ батІияб пикру гьабуна гьел гІадамаз : гьев аллагь вугилан тана гьез .
44028007	Гьениб гІагардаго букІана гьеб чІинкІиллъиялъул сардар Публийил мина-мулк . Гьес ниж жиндихъего рачана ва лъабго къоялъ гьениб лъикІаб гьоболлъи гьабуна .
44028008	Публийил эмен ватана , бакъул унтиялъги риххалил унтиялъги тату хун , бусаде ккун . Гьесде ваккизе ун , Павелица дугІа гьабуна ва тІад квер лъун гьев сахлъизавуна .
44028009	Гьелъул хабар рагІун , чІинкІиллъиялда рукІарал цогидал унтаралги рачІана гьесухъе . Гьелги сахлъизаруна Павелица .
44028010	Гьеб чІинкІиллъиялъул гІадамаз цІакъаб адаб-хІурмат гьабуна нижер . Гамида рекІун гьениса нахъе унеб мехалъ нухда босизе къваригІара-тарабги кьуна гьез нижее .
44028011	Лъабго моцІидасан рахана ниж гамиде . Хаселалъго гьениб хутІараб Искандарияталъулаб гама букІана гьеб , Диоскуразул — « КІиго цадахъ гьаруразул » цІарги лъураб .
44028012	Сиракузиялде щун , гьенибги бана лъабго къо .
44028013	Гьениса рахъун , Сицилиялъул рагІалдасан лъедон , Региялде щвана . Цо къо гьениб бараб мехалъ , къилбаялъул гьури пуйзе байбихьидал , ралъдалъе бахъана нижер гама ва нахъисеб къоялъ Путеолиялде щвана .
44028014	Гьенир ратарал вацазул гьари къабул гьабун цо анкь гьезда аскІобги бана . Гьале ниж Рималде щвана .
44028015	Рималда ругел вацазда нижер хабар рагІун , гьел данде рачІана Аппийил Базаралде ва « Лъабго Петер » абулеб бакІалдеги щвезегІан . Гьел рихьараб мехалъ мугъзал чІоло битІана Павелил , Аллагьасе рецц гьабуна гьес .
44028016	Рималда Павелие изну кьуна туснахъаздаса ватІаго чІезе , амма цо рагъухъан тана гьесда аскІов хъаравуллъун .
44028017	Лъабго къоялдасан гьес гьенир ругел жугьутІазул бищунго къадру-къимат бугел гІадамал данде ракІарана . РачІун гьел данделъидал , Павелица гьезда абуна : — Я , вацал ! Нилъер халкъалда яги нилъер умумузул гІадатазда дандечІун дица гьабураб кигІан гьитІинабниги квешлъи гьечІониги , Иерусалималда дун туснахъалъув тІамуна ва Рималдаса хІакимзабазухъе кьуна .
44028018	Гьез дир ишалъул цІех-рех гьабуна , амма чІвазе къотІизе гІураб гІайиб-хатІа батичІелъул , нахъе виччазехъин вукІана .
44028019	ЖугьутІал гьелда дандечІедал , дун къайсарасухъе витІейилан гьаризе ккана дица . Амма дирго халкъалда гІайиб чІвазе гуребха !
44028020	Гьединлъидалин дица нужеда гьарараб гьанире данделъеян ва дица бицаралъухъ гІенеккеян . ХІакъикъаталдайин абуни , гьал рахсаца дун вухьун вукІиналъе гІиллалъун вуго Жив вачІинилан Исраилил халкъалъул хьул бугев чи .
44028021	Гьез Павелида абуна : — Дур хІакъалъулъ нижехъе Ягьудиялдаса цониги кагъатги бачІинчІо , гьениса вачІарав цониги чияс дур рахъалъ квешаб хабарги бачІинчІо , квешаб рагІи жинцагоги абичІо .
44028022	Амма нижее бокьун буго дур пикруялъухъ гІенеккизе . Гьеб мазгьабалъул хІакъалъулъни нижеда рагІана , киса-кибего халкъ гьелда дандечІун гаргадулеб бугилан .
44028023	Цинги гьез къотІи гьабуна цо пуланаб къоялъ гьесухъе рачІине . ЦІакъ гІемерал гІадамал рачІана гьеб къоялъ Павелихъ гІенеккизе . Рогьаралдаса рукІкІинегІан Аллагьасул ПарччахІлъиялъул хІакъалъулъ бицана гьес гьезие . Мусал къануналдасаги Аварагзабазул ТІухьдуздасаги мисалалги рачун , ГІисал хІакъалъулъ бицана .
44028024	Цоял божана гьес бицаралда , цогидал божичІо .
44028025	— Илагьияб РухІалъ малъун , Ишая аварагас цІакъ битІун абун буго нужер умумузул хІакъалъулъ , — гьедин байбихьун Павелица гьездехун хитІаб гьабураб мехалъ цоцалъ дагІбадана , къацандана гьел ва рахъун къватІире ана .
44028026	Ишая аварагас гьадин абун бугилан бицана Павелица : — « Гьеб халкъалъухъе ун , гьезда абе дуца : гІиналда рагІаниги , нужеда бичІчІиларо , бералда бихьаниги , нужеда лъаларо .
44028027	Щайгурелъул гьаб халкъалъул ракІалги согІлъун руго , гІундулги гъугълъун руго , бералги къанщун руго гьез . Гьез гьедин гьабулеб буго беразда канлъи бихьунгутІизе , гІундузда рагІи рагІунгутІизе , рекІелъе щибго босунгутІизе , дица сахлъизаризе дихъе нахъруссунгутІизе » .
44028028	Гьединлъидал нужеда лъан букІа : цогидал халкъазе Аллагьас хвасарлъи битІун бачІун буго . Гьеле гьезда рагІизе буго !
44028030	Жинцаго мухьдахъ ккураб гьеб рокъоб тІубараб кІиго лъагІел бана Павелица . ТІаде рачІаралщиналги къабул гьарулаан гьес .
44028031	Лъилниги квекІен гьечІого ва расги хІинкъичІого бицунеб букІана гьес Аллагьасул ПарччахІлъиялъул хІакъалъулъги ТІадегІанав МасихІ ГІисал хІакъалъулъги .
45001001	Гьаб кагъат битІулеб буго чапарлъун тІаса вищарав ва Аллагьасдасан рещтІараб Рохалил хабар лъазабизе тарав Павелица — ГІиса МасихІил лагъас .
45001002	Гьеб буго аварагзабазухъе рещтІарал ТІухьдузда цебеккунго Аллагьас загьир гьабизе рагІи кьун букІараб Рохалил хабар .
45001003	Инсан хІисабалда Давудил наслуялъул васлъун кколев , Илагьияб РухІалъул рахъалъ босани , кІудияб къудраталъ хваралъуса вахъинавидал , Аллагьасул вас вукІин загьирлъарав нилъер ТІадегІанав ГІиса МасихІил хІакъалъулъ хабар буго гьеб .
45001004	
45001005	Гьесдалъун щвана дие баркат ва гьесие гІоло киналго халкъазул гІадамал божи-иманалдалъун Аллагьасе мутІигІлъейилан ахІизе чапарлъи .
45001006	ГІиса МасихІил умматлъун лъугьине ахІаразда гьоркьор руго нужги .
45001007	Нилъер Эмен — Аллагьасул ва ТІадегІанав ГІиса МасихІил баркатги саламги лъеги Рималда ругел киналго Аллагьасе рокьулел гІадамазда , иман лъуразул агьлулъун лъугьине Аллагьас тІаса рищаразда !
45001008	Бищунго цебе — тІолабго дуниялалда нужер божи-иманалъул цІар тІибитІун бугелъул , ГІиса МасихІги рехсон , дирго Аллагьасе рецц гьабула дица .
45001009	Жиндир Васасул хІакъалъулъ Рохалил хабар тІибитІизабун , ракІ-ракІалъго дица хъулухъ гьабулеб бугев Аллагьасда лъала : щибаб дир дугІадулъ кидаго ва нахъаса къотІичІого рехсола нуж . Дица Аллагьасда гьарула , гьесие бокьани , гьанжегІаги нужехъе вачІине рес ккагиян .
45001010	
45001011	Дир гъира буго нуж рихьизе . Бокьун буго цо илагьияб хазина нужее бикьизе — нуж къвакІун чІезе ,
45001012	нижерги нужерги божи-иманалъ нилъер ракІбатизабизе .
45001013	Цогидал халкъазухъе араб мехалъ гІадин , гьениб нужер гъотІодасаги пихъ бетІизе гІоло , нужехъе вачІине чанго нухалъ дица къасд гьабураблъиги нужеда лъачІого хутІизе бокьун гьечІо , вацал , дие . Амма гьанжелъизегІан дие квалквал ккана .
45001014	Дун налъулавлъун ккун вуго адаб бугелги гьечІелги халкъазул , лъай бугелги жагьилалги халкъазул .
45001015	Гьединлъидалин нужеда , ай Рималда ругезда , гьоркьоб Рохалил хабар тІибитІизабизе дие цІакъ бокьун бугеб .
45001016	Дун тІубанго божула Рохалил хабаралда . Киналго иман лъуралал — цин жугьутІал , цинги цогидал халкъал — хвасарлъизарулеб илагьияб къудрат буго гьеб .
45001017	Гьелъ загьир гьабула , гІицІго божи-иманалъухъ балагьун гурони , инсан Аллагьас ритІухъ гьавуларевлъи . ТІухьдузда хъван бугелъул : « РитІухъав инсан жиндирго божи-иманалдалъун чІаго хутІила » .
45001018	Зобалаздасан Аллагьасул ццин рещтІунеб буго жидер квешал ишаздалъун хІакъабщинаб чІинтІизабулел гІадамазул щибаб квешлъиялдеги пасалъиялдеги .
45001019	Жив вукІин гьес загьир гьабун , гьезухъе щун бугелъулха Аллагь лъаялъул гІелму .
45001020	Аллагь вихьунгутІиялъул хІикмат дуниял бижаралдаса нахъего якъинго загьирлъана , кинабго загьирлъана гьес бижанщиналдалъун . Гьеб хІикмат ккола гьесул абадияб къудратги БетІергьан вукІинги . Гьединлъидал гьездаса гІайиб кибе инеб ?
45001021	Аллагь вукІин лъаниги , гьесие цІар-рецц гьабичІо гьез . Гьезул гьодорал пикраби гІадада ана , гІакълу гьечІолъиялъ гьезул ракІалги бецлъизаруна .
45001022	Жал гІакъилал ругилан чІаниги , гІабдалзаби ратана гьел .
45001023	Хвел гьечІев Аллагьасе гьабичІого , гьез гІибадат гьабуна холел-унел гІадамазул , хІанчІазул , ункъхІатІилал хІайваназул ва ракьалдасан шурулел жалазул суратазе .
45001024	Гьеб сабаблъун Аллагьас гьел кьуна жидерго рекІелъ рижарал хъубал къасдазул кверщаликье , — гьединлъидалин жидерго чурхдуздалъун гьез цоцазе хъублъи гьабулеб бугеб .
45001025	Аллагьасул хІакъаб рагІи гьез гьерсихъ хисана . Кинабго жинца бижарасе гьабичІого ( Абадияб рецц гьесие , амин ! ) , гьес бижаралъе гьабуна тІагІатги гІибадатги .
45001026	Гьеб сабаблъун Аллагьас гьел кьуна инжитал къасдазул кверщаликье . Гьезул гьениб руччабазгицин , чІужугІаданалъе тІабигІиябги хисун , хІалтІизабулеб буго тІабигІияб гуребаб .
45001027	Гьединго бихьиналги , руччабазулгун бусен цолъиги рехун тун , жалго жидедего хІасрат бергьун лъугьунел руго . Бихьинчияс бихьинчиясдехун хъублъи гьабун , гьез жидедаго тІаде цІалеб буго гьеб къосин сабаблъун жалго мустахІикълъараб тамихІ .
45001028	Аллагь лъаялъул гІелму гІадахъ босизе бокьичІелъул , гьес гьел кьуна пасалъиялъул кверщаликье , — гьабизего бегьулареб жо гьез гьабизе .
45001029	Кина-щинабго пасалъиялъулги , квешлъиялъулги , хъантІиялъулги , ццидалги цІун руго гьел . ЖахІда-хІусудги , чІвай-хъвейги , дагІба-къецги , хІилла-рекІкІги , инжитлъиги цІикІкІун буго .
45001030	Гьез мацІ гьабула , нахъасан гаргадула , Аллагьги гьезда рихун вуго . Гьел чанкІкІунги руго , чІухІунги руго . Жалго жидецаго реццизе ва квешлъи ургъизе махщелги буго гьезул , эбел-инсухъги гьел гІенеккуларо .
45001031	Гьезда намус гьечІо , рекІелъ гурхІел гьечІо , рахІмуги гьечІо .
45001032	Гьедин хьвадарав чи чІвазе кколилан Аллагьасул амру букІин лъаниги , жидецаго квешлъи гьабураб гІечІого , гьеб гьабулел цогидалги реццула гьез .
45002001	Ле , чияда гІайиб чІвалев чи , щив мун ватаниги , дуда тІаса гІайиб кибего унаро . Цогидазда гІайиб чІвалеб бугони , дудаго гІайиб чІвалев чи ккола мун . Цогидазда гІайиб чІвалаго , дуцагоги гьабулеб бугелъул гьебго жо .
45002002	Нилъеда лъала гьедин хьвадулел гІадамазе Аллагьасул тамихІ ритІухъаб букІин .
45002003	Ле , цогидазда гІайибги чІван , гьебго жо дуцаго гьабулев чи , дуда ракІалде кколищ Аллагьасул тамихІалдаса ворчІилилан ?
45002004	Аллагь цІоб гІатІидав , гурхІел-рахІму бугев ва сабруяв вукІиналъищ дур рекІелъе хІинкъи лъугьунеб гьечІеб ? Аллагьасул цІобалъ мун тавбуялде гьесизавулев вукІин лъаларищ дуда ?
45002005	Амма дур чанкІкІиялъги ракІбицалъиялъги дулъго цІикІкІинабулеб буго Аллагьасул ццин бахъин . Гьеб дуда лъала Аллагьасул ритІухъаб тамихІги ццин бахъинги загьирлъулеб къоялъ .
45002006	Щивав чиясул ишазда рекъон гьабила Аллагьас хІукму .
45002007	ЛъикІлъи гьабиялда тІадчІеялдалъун лъикІаб цІарги , шапакъатги , хвелгьечІолъиги тІалаб гьабурасе гьес абадияб гІумру насиб гьабила .
45002008	Жидеего пайдаялъе хІалтІулезде ва , хІакъабщиналъухъ гІенеккичІого , квешабщиналъухъ гІенеккаразде Аллагьасул ццин гьалаглъила .
45002009	ЖугьутІаздаса байбихьун цогидал халкъазде щвезегІан гІадамазда гьоркьоса квешлъи гьабунщинасе — гІазабги гІакъубаги !
45002010	ЖугьутІаздаса байбихьун цогидал халкъазде щвезегІан гІадамазда гьоркьоса лъикІлъи гьабунщинасе — цІарги , реццги , саламалъиги !
45002011	Аллагьасул цІадираби ритІухъал ругелъулха !
45002012	Мусал Къанун лъалелдего мунагь гьабурасе тамихІ гьабула Къануналде балагьичІого , Къанун лъан хадуб мунагь гьабурасе тамихІ гьабула Къануналде балагьун .
45002013	Къанун цІалулеб рагІараб гІоларо , гьелда рекъон хьвадизеги ккола — Аллагьас ритІухъавлъун рикІкІине .
45002014	Къанунго лъаларел гІадамаз , Къанун лъачІониги , жидерго гІакълу нахъгІунтІун тІуразарула Къануналъул амруял .
45002015	Къануналда бугебаб жидер рекІелъ хъван бугеблъи бихьизабула гьезул намусалъ : гьезулъ рижула цо-цо мехалда жидедаго гІайиб чІвалел , цо-цо мехалда жалго ритІухъ гьарулел пикраби .
45002016	Дица тІибитІизабулеб бугеб Рохалил хабаралда рекъон , МасихІ ГІисадалъун Аллагьас суд гьабулеб къоялъ къватІир чІвазарила киназулго балъгоял къасдал .
45002017	Мун жугьутІав вугилан рикІкІуна дуца , Къануналъ мун хвасар гьавилилан ракІчІун вукІуна , Аллагь нижехъан вугилан веццардула ,
45002018	дуда лъала гьесул амруял кинал ругелали , Къануналдалъун битІараб нух тІаса бищизеги ругьунлъана мун .
45002019	Дур ракІчІун буго бецал чагІи дуца хадур цІалел ругин , бецІлъуда ругезе канлъиги кьолеб бугин ,
45002020	гІакълу гьечІел кантІизарулелги ругин . Дуда лъикІго лъалин кинабго гІелмуги хІакъабщинабги жиндилъ камиллъараб Къанун .
45002021	Дуца цогидазда малъула — дудаго щайха малъулареб ? ЦІогьодугейилан малъула — мунго щайха цІогьодулев ?
45002022	ХъахІбалъи гьабугейилан абула — дуцаго щайха хъахІбалъи гьабулеб ? Гьересиаллагьзаби дуда рихарал руго — гьел жанир ругел храмал щайха дуца талавур гьарулел ?
45002023	Дуе Къанун рещтІун бугилан веццарула мун , амма дуца гьеб Къанун хвезабула ва гьелдалъун Аллагь хІакъир гьавула .
45002024	ТІухьдузда хъван бугелъул : « Нуж сабаблъун мажусияз Аллагь какулев вуго » .
45002025	Сунат гьабиялъул дуе пайда буго , Къануналъ малъухъе мун хьвадулев вугони . Дуца Къанун хвезабулеб бугони , сунатго гьабичІев гІадинав чи гурищ мун кколев ?
45002026	Цогидал халкъазул чи Къануналъ малъухъе хьвадулев вугони , сунат гьабурав чи гІадин къабул гьавуларищ Аллагьас гьевги ?
45002027	Чорхол лага къотІун сунат гьабичІониги , Къануналда рекъон хьвадулел цогидал халкъазул гІадамаз гІайиб чІвала дуда , хъвараб Къанунги рещтІарав , сунатги гьабурав , амма Къануналда рекъон хьвадуларев чи вугилан .
45002028	Чорхол лага къотІун сунат гьабуравщинав ва тІасан вихьизе жугьутІавилан кколевщинав чи жугьутІав гуро .
45002029	Унго-унгояв жугьутІав ккола жаниса жив жугьутІавлъунги вугев ва жиндир рекІелъ , Къануналъул хІарпаздалъун гуреб , Илагьияб РухІалдалъун сунатги гьабурав чи . Гьединав чиясе рецц , гІадамаздасан гуреб , Аллагьасдасан букІуна .
45003001	Гьедин батани , жугьутІал цогидал халкъазул гІадамаздаса сундалъунха тІокІал ругел ? Сунат гьабиялъул пайда бугебищ ?
45003002	Бугебха , бугизеги батІи-батІияб пайда буго ! ТІоцебесеб — Аллагьас жиндирго рагІул божилъи жугьутІазде гьабуна .
45003003	Гьезул цо-цояз гьеб божилъи хвезабуни ? Гьезул божуда рекІкІ сабаблъун , Аллагьас жиндирго рагІи хвезабулебищ ?
45003004	Киданиги гьабуларо ! Аллагьас киданиги хвезабуларо жиндирго рагІи , хІатта киналго гІадамал гьерсихъабилъун лъугьанигицин . ТІухьдузда хъван буго : « Щиб Дуца абуниги , гьеб хІакъаб букІина , Дуде гІайиб гІунтІизабурасдасаги Мун бергьина » .
45003005	Нилъер квешал ишаз Аллагьасул ритІухълъи якъинго загьир гьабулеб бугони , гьелда щибиланха абилеб ? Нилъее тамихІ ритІухъго гьабулеб гьечІин Аллагьасиланищ абилеб ? ( Дица гьеб гьикъулеб буго инсанасулаб гІакълуялда нахъвилълъун . )
45003006	Гьедин абизе бегьуларо ! Гьедин бугони , Аллагьас гІаламалъего суд кин гьабилеб ?
45003007	Дир квешал ишаз Аллагьасул хІакъикъат жеги цІикІкІун загьир гьабулеб бугони , гьелдалъун Аллагьасе реццги жеги цІикІкІунеб бугони ? Гьеб сабаблъун мунагьалъукье кканилан Аллагьас дие тамихІ гьабизе бегьилищ ?
45003008	« Гьедин батани , рачІаха квешлъи гьабизе , цинги гьеб лъикІлъиялде сверизе ! » — ян абизе бегьилищ ? ( Цо-цо дун какизе бокьарал гІадамаз хІакъикъаталдаги абула дица гьедин гьабизе малъулеб бугилан . Гьезие насиблъила мустахІикъаб тамихІ ! )
45003009	Нижее , жугьутІазе , тІокІлъи гьечІебищха ? ГьечІо ! Дица бичІчІизабунагури , жугьутІалги цогидал халкъалги — киналго мунагьалъул кверщаликь ругилан .
45003010	ТІухьдузда хъван буго : « Цониги муъминчи гьечІо , цохІониги гьечІо .
45003011	Цониги бичІчІулев чиги гьечІо , лъицаниги Аллагь валагьулев гьечІо .
45003012	Киназго Аллагьасде мугъ рехун буго , киналго квешлъун руго . ЛъикІлъи гьабулев чиго гьечІо , цохІониги гьечІо .
45003013	Рагьараб хобалда релълъуна гьезул мукъулукъ , гьезул мацІалтІаги гьереси буго . Борхьил загьру буго гьезул кІутІбузда .
45003014	Ццидалги хьандеялъулги цІун буго гьезул кІал .
45003015	Би гІодобе тІезе гІедегІула гьезул бохдул ,
45003016	Гьел щванщиналъуб чІунтиги чІунтелалги руго .
45003017	Ракълил нух лъаларо гьезда .
45003018	Аллагьасукьа хІинкъизе бокьулеб гьечІо гьезие » .
45003019	Кинабго Къануналъ абулеб бугебщинаб Къануналда рекъон хьвадулезе бихьизабураб букІин лъала нилъеда , — гьединлъидал жинда гІайиб гьечІилан лъицаниги кІал ричІизе бакІ гьечІо , Аллагьасда цебе тІолабго гІаламалда гІайиб чІвалеб буго гьелъ .
45003020	Къануналъ малъухъе хьвадунилан цониги чи Аллагьас ритІухъавлъун рикІкІунаро . Нилъер мунагь щиб жояли бихьизаби гурони , цоги щибха гьелдаса бугеб ?
45003021	Амма гьанже нилъее рагьана гьеб , Къануналъухъго балагьичІого , Аллагьасда цере ритІухълъулеб нух . Къануналъги аварагзабазги цебеккунго бицун букІараб нухин гьеб .
45003022	ГІиса МасихІиде иман лъеялдалъун Аллагьас насиблъизабураб ритІухълъи ккола гьеб . Щивниги ватІа гьавичІого , кинавго иман лъурав чиясе загьирлъана гьеб нух .
45003023	Киналго мунагьалъукье ккун рукІана , киналго махІрумлъун рукІана Аллагьасдасан рещтІараб Нуралдаса .
45003024	Цинги , Гьесул баркат лъун , чІобого щвана нилъее Аллагьасда цере ритІухълъи . МасихІ ГІисадалъун рецІел щведалин гьел ритІухълъарал .
45003025	Аллагьас гьев къурбанлъун гьавуна , гІадамазул мунагьал гьесул биялдалъун ва гьесде иман лъеялдалъун чуризе . Цебе , жинца гьел хІехьон рукІараб заманалда , гьез гьарурал мунагьазда тІасаги лъугьун , жиндирго ритІухълъи загьир гьабуна Аллагьас .
45003026	Живго ритІухъав вукІин ва ГІисаде иман лъурал гІадамал жинца ритІухъ гьарулеллъиги бихьизабуна гьес гьанже . Гьеле гьедин загьир гьабуна Аллагьас живго ритІухъав вукІин .
45003027	Сундасаха гьанже нилъ чІухІизе бегьулел ? Сундасаниги чІухІизе бегьуларо . ЧІухІизе жо щибха нилъер бугеб ? ЛъикІал ишалищ ? Гуро , — нилъерго божи-иман !
45003028	Мусал Къанун цІуниялдалъун ритІухълъичІониги , божи-иманалдалъун инсан ритІухълъулевлъи чІезабулеб буго нижеца .
45003029	Аллагь гІицІго жугьутІазул Аллагьищ ? Цогидал халкъазулги Аллагь гурищ гьев ? У , цогидал халкъазулги Аллагь вуго гьев .
45003030	Аллагь цо вуго , сунат гьабуравги божи-иманалдалъун ритІухълъизавулев , сунат гьабичІевги — гьединго божи-иманалдалъун ритІухълъизавулев .
45003031	Божи-иманалъе гІоло Мусал Къанун нахъчІвалебищха нилъеца бугеб ? ГьечІо ! Къанун гучлъизабулеб буго нилъеца .
45004001	Нилъер зурияталъул эмен Ибрагьимил хІакъалъулъ щибилан нилъеца абилеб ? Щиб гьесие загьирлъараб ?
45004002	Ибрагьим жиндирго лъикІал ишаздалъун ритІухълъаравани , Аллагьасда цеве гурев , гІадамазда цеве чІухІизе бегьилаан гьев .
45004003	ТІухьдузда щиб хъван бугеб ? « Ибрагьим Аллагьасда божана , гьединлъидал гьес гьевги жиндие ритІухъав чилъун рикІкІана » .
45004004	Сайигъат гуро хІалтІухъанасе кьолеб мухь — гьесие кколеб харж буго .
45004005	Амма инсанас , жиндирго ишазда гуреб , мунагьазул цІуралги ритІухъаллъун гьарулев Аллагьасде лъураб иманалда мугъчІвалеб бугони , гьесул божи-иман сабаблъун , Аллагьас гьев рикІкІуна жиндие ритІухъав чилъун .
45004006	Ишазухъ балагьичІого , ритІухъал чагІилъун рикІкІаразде Аллагьасул баркат рещтІиналъул бицунаго , гьебго жо абулеб буго Давудицаги :
45004007	« Гьардарал гурищ жидер мунагьги чурарал хІакъалда тІасаги лъугьарал чагІи .
45004008	Гьардарав гурищ жиндир мунагь БетІергьанас бахчарав чи » .
45004009	ГІицІго сунат гьабуразейищха гьеб баркат щолеб , сунат гьабичІезе щоларебищ ? Дица бицана Ибрагьимил божи-иман сабаблъун рикІкІанин Аллагьас гьев жиндие ритІухъав чилъун .
45004010	Кида гьеб букІараб — гьес сунат гьабилелдейищ , гьабун хадубищ ? Сунат гьабун хадуб гуреб , сунат гьабилелдего букІана гьеб .
45004011	Сунат гьабилелдего , божи-иманалъухъ балагьун , гьев ритІухъ гьавуна Аллагьас . РитІухъав вукІиналъул мугьру гІадинаб гІаламатлъун лъугьана цинги Ибрагьимил сунат . Иман лъуразда гьоркьоса киналго сунат гьабичІезулги эменлъун лъугьана Ибрагьим , божи-иманалъухъ балагьун Аллагьас гьел ритІухълъизаридал .
45004012	Гьединго сунат гьабуразулги эмен вуго Ибрагьим . Сунат гьабурал рукІин гуребги , гьел Ибрагьимил нухдасан ана , сунат гьабилелдего гьесулъ букІараб божи-иман гьезулъги букІиндал .
45004013	Къанун цІуниялдалъун гуреб , божи-иманалдалъун Ибрагьим ритІухълъизавидал , гьаб дуниял нужее насиблъизабилин рагІи кьун букІана Аллагьас Ибрагьимиеги гьесул наслуялъеги .
45004014	ГІицІго Къануналъ малъухъе хьвадулезе гьеб рагІи кьун букІарабани , божи-иманалъул щибго пайда букІинароан , кьураб рагІиги гІадада ккелаан ,
45004015	Къануналъ Аллагьасул ццин бахъинабулелъул , Къанун гьечІеб бакІалда такъсирги букІунаро .
45004016	Гьединлъидал гьеб рагІи кьеялъе сабаблъун божи-иман лъугьана ва гьел мустахІикълъичІеб сайигъатлъун букІана . Гьедин кьураб рагІи хвезабиларилан къотІиги гьабуна Аллагьас Ибрагьимил наслуялъе : Къануналъ малъухъе хьвадулезе ва Ибрагьимил божи-иманалъул нух ккуразе . Нилъер киназулго эмен вуго гьев .
45004017	ТІухьдузда хъван бугелъул : « Дица мун гІемерал халкъазул эменлъун гьавила » . Гьес иман лъурав Аллагьасда цеве нилъер эмен вуго Ибрагьим . Хварал чІаголъизарулев , гьечІелъуса щибгоги букІинабулев Аллагьин гьев !
45004018	Хьул къотІараб мехалъги хьул лъун божана Ибрагьим Аллагьасда . Гьединлъидал гІемерал халкъазул эменлъун лъугьана гьев : « Дур наслуялъул гІадамал цІвабигІан гІемер рукІина » , — ян ТІухьдузда хъварабги ритІухълъун .
45004019	Нусго соналде вахунев вугев жиндир чорхол чІаголъи хун букІиналъул ва лъимер ургьиб хулулареб херлъиялде ян Сарат йикІиналъул пикру гьабичІого , божи-иман загІиплъизе биччачІо гьес .
45004020	Аллагьас кьураб рагІи холилан ракІалдецин ккечІого , божи-иманалъулъ щулалъана ва Аллагьасе рецц гьабуна .
45004021	Кьураб рагІи тІубазабизе къуват Аллагьасул букІиналда щибго щаклъи гьечІого божана .
45004022	Гьеле гьединлъидал Аллагьас « гьевги жиндие ритІухъав чилъун рикІкІана » .
45004023	ГІицІго гьесул хІакъалъулъ гуро хъван ругел « ритІухъав чилъун рикІкІана » абурал гьел рагІаби .
45004024	Аллагьас ритІухъал чагІилъун рикІкІине ругел ва ТІадегІанав ГІиса хваралъуса вахъинавурав Аллагьасда божулел нилъер хІакъалъулъгийин .
45004025	Нилъер мунагьал чуриялъе гІоло хвалде ана ГІиса ва нилъ ритІухълъизариялъе гІоло Аллагьас чІаголъизеги гьавуна .
45005001	Божи-иманалдалъун ритІухълъизарун ругелъул , нилъер ТІадегІанав ГІиса МасихІидалъун Аллагьгунги рекъана нилъ .
45005002	Гьесдалъун кІвана нилъеда божи-иман сабаблъун гьанже нилъее бугеб баркаталъе мустахІикълъизе . Аллагьасул къудраталъулъ нилъееги гІахьаллъи щвелилан бугеб хьулалдаса рохун руго нилъ .
45005003	Гьелдаса гуребги , гІазаб-гІакъубаялдасаги рохун руго , гІазаб-гІакъубаялъ сабру кьолеблъиги лъан .
45005004	Сабруялъ рачуна къо хІехьеялде , къо хІехьеялъ рачуна хьул лъеялде ,
45005005	хьул гІадада кколаро — нилъеде рещтІинабураб Илагьияб РухІалдалъун Аллагьас нилъер рекІелъе рокьи чвахизабулеб бугелъул .
45005006	Жеги нилъ загІипго рукІаго , Аллагьас болжал цІараб заманалда , МасихІ хвана мунапикъзабазул мунагьал сабаблъун .
45005007	Муъминчиясе гІолоцин хвалде чи инадай ? ЛъикІав инсанасе гІоло холев чи вукІинеги бегьула .
45005008	Амма Аллагьас бихьизабуна гьесие нилъ рокьулеллъи : мунагьазул цІун нилъ ругеб мехалда , нилъее гІоло хвана МасихІ .
45005009	Гьесул би гІодобе тІедалин нилъ гьанже ритІухълъарал . Аллагьасул ццидадасаги кигІан цІикІкІунха гьес нилъ хвасарлъизарилел !
45005010	Аллагьасул тушбабилъун нилъ рукІараб заманалда , гьесул Вас хвей сабаблъун , рекъел ккана гьесдаги нилъедаги гьоркьоб . Рекъел ккун хадуб кигІан цІикІкІунха нилъ хвасарлъилел гьев чІаголъи сабаблъун .
45005011	ТІадежоялъеги нилъ ракълиде рачарав нилъер ТІадегІанав ГІиса МасихІидалъун Аллагьас тІуразарурал ишаздаса рохунги руго нилъ .
45005012	Гьаб дуниялалде мунагь цо инсан сабаблъун бачІана , мунагь сабаблъун хвелги бачІана . Киназго мунагь гьабидал , хвелги киназдего бачІана .
45005013	Мусал Къанун рещтІиналдего букІана дуниялалда мунагь . Амма Къанун гьечІеб бакІалда мунагь мунагьлъун рикІкІунаро .
45005014	Адамидаса бахъараб Мусаде щвезегІан киналго хвалил квачІикь рукІана , Адамица гІадинаб мунагь гьабичІелгицин . Нахъа вачІине вугесул сипат-суратлъун вукІана Адам .
45005015	Аллагьасул баркат мунагьалде данде кквезе бегьуларо . Цо инсанасул мунагь сабаблъун гІемерал гІадамал хвана . КигІан гІемерав чиясеха баркат щвараб цо инсан , ай ГІиса МасихІ сабаблъун .
45005016	Цо инсанас гьабураб мунагь Аллагьасул баркаталде данде кквезе бегьуларо . ЦохІо мунагьалдаса хадуб судги гьабуна , тамихІги гьабуна . Амма гІемерал мунагьазда хадуб , тІубанго ритІухълъизарун , баркатги рещтІана .
45005017	Цо инсанас гьабураб цохІо мунагь сабаблъун хвалие ханлъи щвараб батани , цо инсан , ай ГІиса МасихІ сабаблъун кигІан гІемерал гІадамазеха парччахІлъи щвезе бугеб ! Гьарзаго Аллагьасул баркатги щварал ва чІорого ритІухълъизеги гьарурал гьел гІадамазе чІаголъи насиблъила .
45005018	ХІакъикъаталдаги , цо инсанасул мунагь сабаблъун , гІемерал гІадамазе суд гьабуна . Гьединго , цо инсанасул лъикІаб иш сабаблъун , киналго гІадамал ритІухълъана ва гьезие чІаголъиги щвана .
45005019	Аллагьасухъ гІенеккичІев цо инсан сабаблъун гІемерал гІадамал мунагьалъукье ккарал гІадин , Аллагьасухъ гІенеккарав цо инсан сабаблъун гІемерал гІадамал ритІухълъизарила .
45005020	Къанун рещтІана такъсир цІикІкІине . Амма мунагь цІикІкІараб бакІалда гІемерго цІикІкІана Аллагьасул баркатги .
45005021	Инсан хвезавулеб мунагьалъ ханлъи гьабулеб букІараб гІадин , гьанже Аллагьасул баркаталъги ханлъи гьабила , нилъер ТІадегІанав ГІиса МасихІидалъун нилъ ритІухълъизе ва абадияб гІумруги насиблъизе .
45006001	Цоги щиб дица абилеб ? Аллагьасул баркат цІикІкІине бокьани , церего гІадин мунагьал гьаризе кколинищ ?
45006002	Кколаро ! Мунагьалъе хвана нилъ ! Гьанжеги мунагьал гьаризе бегьилищ нилъеца ?
45006003	Яги нужеда кІочонищ тараб ГІиса МасихІгун цолъизе нилъ лъадаца чурараб заман ? Гьеле гьедин нилъги лъадаца чуридал , гьесул хвел нилъееги гІахьалаблъун лъугьана .
45006004	Лъадаца чурун хвел гІахьалаблъун гьабидал , гьесда цадахъ хабалъги рукъана нилъ . Инсул кІудияб къудраталдалъун хваралъуса вахъинавурав МасихІида релълъун , гьанже нилъедаги кІола цІияб гІумру гьабизе .
45006005	Гьедин МасихІил хвелалдалъун нилъ гьевгун цолъун ругони , гьайгьай , чІаголъизариялдалъунги цолъила нилъ гьевгун .
45006006	Нилъеда лъала цеве нилъелъ вукІарав инсан гьесда цадахъ хъанчида ван хваравлъи — нилъелъ бугеб мунагьалъул къуват лъугІизе ва мунагьалъул лагъзаллъун нилъ хутІунгутІизе .
45006007	Хварав чиясда тІад мунагьалъ ханлъи гьабуларелъулха !
45006008	Нилъ божула , МасихІида цадахъ хведал , гьесда цадахъ чІаголъизе рукІиналдаги .
45006009	Нилъеда лъала хваралъуса вахъинавурав МасихІ тІокІав хвезе гьечІевлъи . Хвалил кверщел хутІичІо гьесда тІад .
45006010	Гьев цо нухалда хвана , мунагьалъе хвана гьев . Гьанже гьев чІаго вуго , Аллагьасда цеве чІаго вуго .
45006011	Гьедин нужецаги нужго рикІкІе , МасихІиде цолъун , мунагьалъе хвараллъун , Аллагьасда цере чІагояллъун .
45006012	Гьединлъидал хвалил кверщаликь бугеб нужер чорхолъ мунагьалъ ханлъи гьабизе биччаге .
45006013	Нужер чорхол лугби мунагьалъул кверщаликье ккезе риччаге , квешлъи гьабизе квалквадулеб ярагълъун ккезе риччаге гьел . Хвел тІаса инабун чІаголъиялде рачарал Аллагьасда кодоре кье нужго ва ритІухълъиялъе квалквадулеб ярагълъун нужер чорхол лугбиги кье .
45006014	Мунагьалъ нужеда тІад кверщел гьабизе бегьуларо , щайгурелъул Къануналъул кверщаликь гурел , Аллагьасул баркаталъул кверщаликь ругелъул нуж .
45006015	Щибха гьанже гьабизе кколеб ? Къануналъул кверщаликь гьечІого , Аллагьасул баркаталъул кверщаликь ругелъул , мунагьалищ гьарилел ? Гьариларо !
45006016	Цо лъиениги мутІигІлъун , гьесие лагълъи гьабулеб бугони , хІакъикъаталдаги нуж гьесул лагъзаллъун лъугьунеллъи лъаларищ нужеда ? Нужее буго кІиго нух : хвалде рачунеб мунагьалъе мутІигІлъи яги жиб сабаблъун Аллагьас инсан ритІухълъизавулеб мутІигІлъи .
45006017	Кидаялиго нуж мунагьалъул лагъзаллъун рукІарал ратаниги , Аллагьасе рецц , нужеца ракІ-ракІалъ къабул гьабуна дица малъарабщинаб .
45006018	Нуж мунагьалдаса тархъанлъана ва ритІухълъиялъул лагъзаллъун лъугьана .
45006019	Нужер напс жеги загІипго бугелъул , нужеда гьеб дица гІадатияб мацІалда бицунеб буго . Нужер чорхол лугбуз хъублъиялъе , квешлъи-пасалъиялъе лагълъи гьабулеб букІараб гІадин , гьанже гьел тІаме нуж рацІцІалъизарулев Аллагьасе лагълъи гьабизе .
45006020	Мунагьалъул лагъзаллъун ругеб заманалда рацІцІалъиялъул кверщаликьа рорчІун рукІана нуж .
45006021	Гьанже нужго намуслъулел дол ишаздаса щиб пайда ккараб нужее доб мехалда ? Хвалдейин додинал ишаз рачунел !
45006022	Амма гьанже мунагьалдаса тархъанлъараб ва Аллагьасул лагъзаллъун лъугьараб мехалда нужее ккараб пайдаялъ хІалалаб-бацІцІадаб гІумруялде рачуна . Ва ахиралда абадияб гІумруялдеги рачуна !
45006023	Хвел буго мунагьалъухъ кьолеб мухь , амма абадияб гІумру буго нилъер ТІадегІанав МасихІ ГІисаде цолъарал нилъее Аллагьасул сайигъат .
45007001	Дица бицунеб бугеб жо нужеда бичІчІила , вацал , Къанун щибали нужеда лъалелъул . Инсан чІаго вугебгІан заманалда гурони , Къануналъ гьесда тІад кверщел гьабуларо .
45007002	Масала , Къануналъ лъади жиндирго росасдехун юхьун йикІуна гьев чІаго вугебгІан заманалда . Гьев хваравго , гьей эркенлъула ригьнал рахъалъ Къануналъул рихьизарияздаса .
45007003	Рос чІаго вукІаго гьей цогидасда цадахъ йигони , зина гьабулеб бугин гьелъилан абула . Амма рос хведал гьей эркенлъула Къануналъул кверщелалдаса . Цогидасе аниги , зина гьабулеб бугин гьелъилан абуларо .
45007004	Гьединго нужги хвана , вацал , гьеб Къануналъе , — МасихІил чорхол лагалъун лъугьун , нуж цогидасухъе , ай хваралъуса вахъинавурасухъе , ине , цинги лъикІал ишаздалъун Аллагьасе хъулухъ гьабизе .
45007005	Мунагьаб напсалъ нилъеда тІад кверщел гьабулеб букІараб заманалда , Къануналъ квешал къасдазул къуват цІикІкІинабулаан нилъер чурхдузулъ , нилъер ишаздалъун хвалие хъулухъги гьабулаан .
45007006	Амма кидаялиго нилъ асирлъуда чІезарун рукІараб мунагьалъе гьанже нилъ хун ругелъул , Къануналдаса эркенлъана , — хъван кьураб Къануналъ бихьизабураб басрияб нухдасан инчІого , РухІалъ бихьизабураб цІияб нухдасан ун , Аллагьасе гІибадат гьабизе .
45007007	Щибиланха гьанже абилеб ? Къанун мунагьазул иццлъун кколиланищ абилеб ? Абиларо ! Къанун букІинчІебани , мунагь щиб жояли лъалароан дида . Масала , дида лъалароан , жахІда-хІусуд щиб жояли : « ЖахІда-хІусуд гьабуге ! » — ян абураб амру Къануналда батичІебани .
45007008	Гьеб амруги хІалае ккун , мунагьалъ дир жахІдаяб рекІелъ рижизаруна цогидазул бугебщинаб диеги щвелародайилан абурал пикраби . Къанун гьечІони , мунагь хвараб жо буго .
45007009	Къанун гьечІеб заманги букІана дир гІумруялъулъ , амма Къануналъул амру рещтІараб мехалъ , мунагь чІаголъана , дун хвана .
45007010	Амру рещтІун букІана дун чІаголъизавизе , гьелъин абуни , дун хвалде вачана .
45007011	Амруялъ кьураб ресалдаса пайдаги босун , гьеб мунагьалъин дун гуккарав ва , амруги хІалае ккун , дун хвезавурав .
45007012	Къанунги бацІцІадаб буго , Аллагьасул амруги бацІцІадаб , ритІухъаб ва лъикІаб буго .
45007013	ЛъикІаб жоялъ дун хвезавуниланищ дица абулеб бугеб ? ГьечІо ! Мунагьалъ гьабуна гьеб , гьедин жиндирго квешлъиги загьир гьабуна гьелъ . Мунагьалъ хвезавуна дун , лъикІаб жоялдаса пайдаги босун . Гьединаб къагІидаялъ Аллагьасул амруялъ квербакъана мунагь бищунго гІасияб жо букІин загьирлъизе .
45007014	Нилъеда лъала Къанун илагьияб букІин , дунин абуни , холев-унев чи вуго , мунагьалъе лагълъун вичунги вуго .
45007015	Дидаго бичІчІулеб гьечІо дие щиб бокьун бугебали . Диего бокьараб дица гьабуларо , рекІее рихараб гьабун батула .
45007016	Диего бокьулареб жо дица гьабулеб бугони , гьелъул магІна ккола Къанун лъикІаб жо букІин дида бичІчІулеб бугеблъи .
45007017	ХІакъикъаталда дица гуро квешлъи гьабулеб , гьеб гьабула дилъ бугеб мунагьалъ .
45007018	Дида лъала дир напсалъ биччалеб гьечІеблъи дица лъикІлъи гьабизе : лъикІлъи гьабизе дие бокьаниги , дихъа гьеб лъугьунаро .
45007019	Дица гьабулеб бугеб иш доб дие гьабизе бокьун бугеб лъикІаб иш кколаро . Дицаго гьабизе бокьун гьечІеб квешлъиги гьабулеб буго дица .
45007020	Гьединаб къагІидаялъ диего бокьулареб жо дица гьабуни , гьеб дица гьабураблъун кколаро , дилъ бугеб мунагьалъ гьабула гьеб .
45007021	ХІасил , дие загьирлъана инсанасул хасият : лъикІлъи гьабизе бокьараб мехалъ , квешлъи гьабун бахъун кколеб буго .
45007022	Аллагьасул Къануналдаса бохун букІуна дир ракІ .
45007023	Амма дида лъала дир чорхол лугбузул хасият батІияб букІин . Гьеб дир гІакълуялда дандечІола . Дир чорхол лугбузул гьеб хасият сабаблъун гьабураб мунагьалъул асирлъунги ккана дун .
45007024	Дидаса талихІ къосарав чиго вугодай ! Дун хвалде вачунеб чорхол хасияталдаса лъица дун хвасар гьавилев ?
45007025	Нилъер ТІадегІанав ГІиса МасихІидалъун дун хвасар гьавулев Аллагьасе рецц ! Дир гІакълуни Аллагьасул Къануналъул лагъ буго . Амма дир мунагьаб напс мунагьаб хасияталъул лагъ буго .
45008001	ГІиса МасихІиде цолъаразе тамихІ гьечІо гьанже .
45008002	ГІиса МасихІидалъун чІаголъизарулеб РухІалъул къануналъ тархъан гьавуна дун мунагьалъулги хвалилги къануналдаса .
45008003	Нилъер мунагьаб напс загІипаб бугелъул , Къануналда гьабизе кІвечІебги Аллагьас гьабуна . Инсанасул мунагьаб черхалда релълъараб черх бугев жиндирго Вас витІана гьес мунагьал чуриялъе къурбанлъун . Гьедин тамихІ гьабуна Аллагьас инсанасулъ бугеб мунагьалъе .
45008004	Гьанже кІола нилъеда Къануналъул киналго ритІухъал амруял щвалде щун тІуразаризе — нилъер мунагьаб напсалъе бокьухъе гуребха , Аллагьасул РухІалъ малъухъейин .
45008005	Жидерго мунагьаб напсалъе бокьухъе хьвадулел гІадамазул гІакълу мутІигІлъула гьезул напсалъе бокьулеб жоялъе . Амма Аллагьасул РухІалъ малъухъе хьвадулезул гІакълу мутІигІлъула РухІалъе бокьулеб жоялъе .
45008006	Мунагьав чиясул гІакълуялъ гьев хвалде вачуна , амма РухІалъул кверщаликь бугеб гІакълуялъ инсан абадияб гІумруялде ва сах-саламалъиялде вачуна .
45008007	Мунагьаб гІакълу Аллагьасда дандечІола . Гьеб Аллагьасул къануналъе мутІигІлъуларо , мутІигІлъизеги кІоларо гьелда .
45008008	Жидерго мунагьаб напсалъе мутІигІлъулел гІадамаздаса Аллагь разилъизе рес гьечІо .
45008009	Нужелъ Аллагьасул РухІ бугони , нужеда тІад кверщел мунагьаб напсалъ гуреб , РухІалъин гьабулеб . МасихІил РухІ жиндилъ гьечІев инсан МасихІил умматалъул чи кколаро .
45008010	Дулъ МасихІ вугони , дур черх мунагьалъе хола , амма Аллагьас мун ритІухъ гьавидал , дур рухІ чІаголъула .
45008011	МасихІ хваралъуса вахъинавурав Аллагьасул РухІ нужелъ бугони , МасихІ хваралъуса вахъинавурав Аллагьас нужелъ бугеб жиндирго РухІалдалъун чІаголъи кьела холел-унел нужер чурхдузеги .
45008012	Гьанже , вацал , нилъеда тІадаб парзги бугебха , амма мунагьаб напсалда нахърилълъине паризаяб гьечІо .
45008013	Мунагьаб напсалъе бокьухъе хьвадулел ругони , нуж хвела . Амма , РухІги хІалае ккун , нужеца хвезаруни нужго мунагьалъукье ккезарулел ишал , нужее абадияб гІумру насиблъила .
45008014	Аллагьасул РухІалъ тІоритІулел ругел гІадамал Аллагьасул лъимал ккола .
45008015	Нужеде рещтІараб гьеб РухІалъ хІинкъи кьоларо ва лагълъи гьабизе тІамуларо . Нужехъе рещтІана Аллагьасул лъималлъун нуж лъугьинарулеб РухІ . Гьелъин нуж тІамулел : « Абба , дир эмен ! » — абун ахІизе .
45008016	Гьеб РухІалъ , нилъерго рухІазгун цадахъ , нугІлъи гьабула нилъ Аллагьасул лъимал рукІиналъе .
45008017	Нилъ лъимал кколел ругони , ирсилаллъунги ккола . МасихІидаго цадахъ нилъги рукІуна ирсилаллъун . Гьес хІехьараб гІазаб-гІакъубаялъул бутІа щвани , гьесул кІодолъиялъул бутІаги щвела нилъее .
45008018	Дида ракІалде ккола , гьанже нилъее бугеб гІазаб-гІакъуба данде кквезегицин бегьиларин нилъелъ загьирлъизе бугеб къудраталда .
45008019	Кинабго бижанщинаб гІащикъго балагьун чІун буго жиндир лъимал щалали Аллагьас кидадай загьир гьабилаян .
45008020	Гьеб бижанщинабги битІараб нухдаса къосине къадар букІана , жиндиего бокьун гуребха , — Аллагьасул хІукму гьединаб бугелъул . Амма гьеб бижанщиналъул хьул букІана хвалил лагълъиялдаса хвасарлъизе . Хьул букІана Аллагьасул лъималазе щвараб гІадинаб къудраталъулги эркенлъиялъулги бутІа жидееги щвелин .
45008021	
45008022	Гьеб бижанщинаб гьанжелъагІангицин , лъимаде хІара чІварай чІужугІадан гІадин , угьдилеб бугеблъи лъала нилъеда .
45008023	ЦІияб гІумру байбихьиялъул гІаламатлъун Аллагьасул РухІ сайигъатлъун щварал нилъгицин угьдилел руго кидадай Аллагьас нилъ жиндирго лъималлъун гьарилаян ва кидадай нилъ тІубанго эркенлъилаян .
45008024	Хьул лъедалин нилъее хвасарлъи щвараб . Амма бералда бихьулелде лъураб хьул — гьеб хьул гуро . Бихьулеб жоялде хьул кин лъолеб ?
45008025	Жеги нилъеда бихьичІелде хьул лъураб мехалъ , кидадай гьеб щвелаян сабру гьабун рукІуна нилъ .
45008026	ЗагІипал ва щиб гьарилебали лъаларел нилъее квер бакъула Аллагьасул РухІалъ . Амма жибго гьеб РухІалъгицин угьдилаго гьарула нилъее хІажатабщинаб , рагІабаздалъун загьир гьабизе бажарулареб каламги гьабун .
45008027	Аллагьасда лъала нилъер рекІелъ щиб бугебали , лъала Аллагьасул РухІалъ кинал пикраби нилъер рекІелъ рижизарун ругелали . Аллагьас малъун гьеб РухІалъ , Аллагьасул халкъалъул рахъалъ Аллагьасде гьари-дугІа гьабулеб буго .
45008028	Жив вокьулел ва , жиндир амруялда рекъон , хъулухъ гьабизе ахІарал гІадамазе Аллагьас сундулъго лъикІлъи гьабулеблъи лъала нилъеда .
45008029	Гьел руго жеги дуниялалде рачІиналдего Аллагьас тІаса рищун рукІарал гІадамал . ГІемерал вацазда гьоркьов гьесул Вас тІоцевесевлъун лъугьинелъун , гьесул Васасда релълъарал лъугьине цогидаздаса ратІа гьарунги рукІана гьел гІадамал .
45008030	Жинца тІаса рищаралщинал Аллагьас жиндихъего ахІана , жиндихъего ахІаралщинал ритІухълъизеги гьаруна , ритІухълъизаруралщиназе жиндирго кІодолъиялъул бутІа насиблъизабуна .
45008031	Гьанже гьелда тІаде щиб жубалеб ? Аллагь нилъехъан ватани , нилъеда дандечІарав щивха ?
45008032	Щивниги гьечІо ! Аллагь жиндирго Васасдагицин барахщинчІо , нилъее гІоло хвезе витІана гьев . Гьединаб сайигъат гьабурав Аллагьас хутІарабщинаб кьеларищ нилъее ?
45008033	Аллагьас тІаса рищарал нилъеда гІайиб чІвазе кІолев чи вугищ ? ГьечІо . Аллагьас ритІухълъизарула гьел !
45008034	Лъида кІвелеб гьезие тамихІалъе хІукму гьабизе ? Лъиданиги кІвеларо ! МасихІ ГІиса хвана , хваралъуса вахъана ва Аллагьасул кваранаб рахъалда гІодов чІун вуго , нилъер рахъккун кІалъалев .
45008035	Нилъеде МасихІил бугеб рокьи тІезабизе сунда кІвелеб ? Балагьалдайищ ? ГІазабалдайищ ? ГІадамаздасан бачІунеб къварилъиялдайищ ? Ракъиялдайищ ? ГІицІлъиялдайищ ? ХІинкъи букІиналдайищ ? Хвалчадайищ ? . .
45008036	ТІухьдузда хъван буго : « Мун сабаблъун ниж щибаб къоялъ хвалил бадире ралагьун руго . Мун сабаблъун ниж рикІкІунел руго хъвезе рачун унел чахъабилъун » .
45008037	Сундасаго нилъ тІубанго бергьуна , нилъ рокьулев нилъее хІалае вугелъул .
45008038	Дида ракІчІун лъала я гІумруялда , я хвалида , я малаикзабазда , я шайтІабазда , я гьаб заманаялъул къуваталда , я бачІунеб заманаялъул къуваталда , я цогидаб къуваталда ,
45008039	я тІасияб дуниялалъул къуваталда , я гъоркьияб дуниялалъул къуваталда , бижанщиналъул сунданиги , лъиданиги тІезабизе кІоларо нилъеде бугеб Аллагьасул рокьи — нилъер ТІадегІанав МасихІ ГІисадалъун гьес нилъее загьирлъизабураб рокьи .
45009001	Гьале дица нужее битІахъе бицунеб буго ( МасихІгун цолъарав дица гьереси бицунаро , — дир намус-яхІалъ тасдикъ гьабула гьеб , Илагьияб РухІалъ нугІлъиги гьабула гьелъие ) :
45009002	дир ракІ цІакъ къваридго буго , нахъаса къотІичІого бухІулеб буго гьеб .
45009003	НагІана кьун , МасихІидаса дунго тІезавизе разилъила дун , гьелдалъун дир вацазе , дир ракьцоязе ,
45009004	Исраилил халкъалъе пайда кколеб бугони . Аллагьас гьел жиндирго лъималлъун лъугьинаруна , жиндирго кІодолъиги гьезие загьир гьабуна , гьезулгун къотІиги гьабуна , Къанунги рещтІинабуна , Мукъадасаб Рокъоб Аллагьасе хъулухъ гьабизеги гьезие изну кьуна , хвасар гьарилилан рагІиги кьуна гьезие .
45009005	Гьезда гьоркьоса рахъана цересел аварагзаби , инсан хІисабалда МасихІги гьезул наслуялъул вуго . Бищунго тІадегІанавлъун вугев Аллагьасе абадияб рецц ! Амин .
45009006	Аллагьас жиндирго халкъалъе кьун букІараб рагІи тІубачІилан абизе бегьуларо . Исраилил наслуялъул киналго гуро Исраилил халкълъун лъугьарал .
45009007	Ибрагьимил зурияталъул киналго гуро Аллагьасул лъималлъунги лъугьарал . Аллагьас Ибрагьимида абуна : « Дур наслу ИсхІакъидасан лъугьинейин бугеб » .
45009008	Аллагьас рагІи кьун гьарурал лъималаздаса лъугьараб гурони , цогидал лъималаздаса лъугьараб наслу хІакълъунго наслулъун рикІкІунарилан абураб магІна буго гьел рагІабазул .
45009009	Гьадинаб рагІийин кьун букІараб : « Цо заманалдасан дун тІадвуссараб мехалъ , Саратил вас вукІине вуго » .
45009010	Гьале цоги мисал . Гьелдаго релълъун ккана Ребекъал ургьиб нилъер наслуялъул эмен ИсхІакъидасан кІиго лъимер хулараб мехалдаги .
45009011	Жеги гьел лъимал гьарилелдего , гьез я квешлъи , яги лъикІлъи гьабилелдего , Аллагьас гьелда абуна : « ЦІикІкІаравги вукІина гьитІинасул лагълъун » . Аллагьас гьедин щай абурабали загьирлъана гьес цояв тІаса вищидал . Гьезул ишазухъ балагьичІого , жиндиего бокьарав гьес жиндихъего ахІана .
45009012	
45009013	ТІухьдузда хъван буго : « Якъуб дие вокьана , ГІис дие рихана » , — ян .
45009014	Аллагьасул хІукму ритІухъаб гьечІилан абизе бегьилищ ? Бегьиларо !
45009015	Аллагьас Мусада абуна : « Диего бокьарасда цІобги лъела , диего бокьарасда гурхІизеги гурхІила » , — ян .
45009016	Гьедин цоял тІаса рищи бараб гьечІо инсанасе бокьи-бокьунгутІиялда ва гьесул хІаракат-жигаралда , Аллагьасул цІобалда бараб буго .
45009017	ТІухьдузда хъван буго Аллагьас пиргІавнасда гьадин абунилан : « Мунги хвезавун , дирго кІодолъи бихьизабизеги дир цІарги тІолабго ракьалда машгьурлъизегийин дица мун кІодо гьавурав » .
45009018	Гьедин жиндиего бокьарав чиясда цІобги лъола Аллагьас , жиндиего бокьарав чи гІасилъизеги гьавула .
45009019	Дие суал кьезе бегьула : « Гьедин батани , Аллагьас лъиданиги гІайиб чІвазе бегьилищ ? Гьесул къадаралде дандечІезе кІолев чи вукІунищ ? » — абун .
45009020	Ле инсан , Аллагьгун гьедин дагІбадизе мун щив кколев ? ЩагІил хъабаялъ щагІихъанасда гьикъулебищ : « Дуца дун гьадинаб щай гьабураб ? » — абун .
45009021	ЩагІихъанасул ихтияр гьечІищ цого хІатІалъул гьайбатаб сурахІиги гІадатияб хъабаги гьабизе ?
45009022	Жиндирго ццин бахъин бихьизабизе ва къудрат загьир гьабизе бокьаниги , халатккун сабруги гьабун , гьел « Аллагьасул ццидал цІурал хъубилъун » ругел гІадамал хвезаризе гІедегІуларо Аллагь .
45009023	Гьесие бокьана жиндирго гьарзаяб баркат нилъеде — « Аллагьасул цІобалъул цІурал сурахІабазде » — рещтІинабизе . Гьес цебеккунго хІукму гьабун букІана нилъее баркат насиблъизабилин . Аллагьас жиндихъего ахІун руго нилъ — жугьутІал гурелги , цогидал халкъалги .
45009024	
45009025	Гьошея аварагасда Аллагьас гьадин абун буго : « Дир гуреб халкъ дир бугилан абила дица , дие хирияллъун гьечІезда дие хириял ругилан абила » .
45009026	Хадубги : « Нуж дир халкъ гурилан гьезда абураб бакІалда дица абила нуж хІакъав Аллагьасул лъимал ругилан » .
45009027	Ишая аварагасги гьадин абулеб буго Исраилил халкъалъул хІакъалъулъ : « Исраилил халкъ ралъдал салигІан гІемерлъаниги , гьезул хутІараб гьитІинабго бутІа гурони хвасарлъиларо .
45009028	БетІергьанас ракьалда кьварараб хІукму хехго тІубазабизе бугелъулха » .
45009029	Гьелдасаги цебе Ишая аварагасул тІехьалда гьелъул хІакъалъулъ хъван буго : « ХІалкІолев БетІергьанас нилъее чанго наслу насиблъизабичІебани , нилъ Содомалъул халкъалда релълъинаан ва Гоморраялъул халкъалда ращалъилаан » .
45009030	Гьанже щиб дица абилеб ? ТІалаб гьабизе лъугьинчІониги , божи-иманалдалъун щвана мажусияллъун рукІаразе Аллагьасда цебе ритІухълъи .
45009031	Къануналдалъун гьеб тІалаб гьабизе лъугьараб Исраилил халкъалъе ритІухълъи щвечІо .
45009032	Щай гьедин ккараб ? Щайгурелъул , божи-иманалдалъун гуреб , Къануналъ рихьизарурал ишаздалъун ритІухълъизе бокьана гьезие .
45009033	ТІухьдузда хъван буго : « Балагье , дица Цион магІарда тІад лъун толеб буго гІадамазул хІетІе тункулеб гьецІо ва гьел гІодор ккезе гьарулеб гамачІ . Гьеб ганчІида божарав чиясул ракІбухІиларо » , — ян .
45010001	Дие цІакъ бокьун буго , вацал , Исраилил халкъ хвасарлъизе . Аллагьасдаги гьарулеб буго дица гьел хвасар гьареян .
45010002	Аллагьасул диналъе гьез хІаракатги жигарги бахъулеб бугилан нугІлъи гьабизе кІола дида , амма хІаракатги жигарги бугониги , бичІчІиги лъайги гьечІо гьезул .
45010003	Аллагьасдасан бачІунеб хІакъаб ритІухълъи жидеда лъаларелъул , гьел лъугьунел руго жидерго хасаб ритІухълъи чІезабизе . Аллагьасул ритІухълъиялъеги мутІигІлъулел гьечІо .
45010004	МасихІ ккола Къануналъул ахир . Гьединлъидал божи-иман бугевщинав чи ритІухълъизе рес буго .
45010005	Къануналъ малъухъе хьвадиялдалъун щолеб ритІухълъиялъул хІакъалъулъ Мусаца гьадин абулеб буго : « Къануналда жанир ругел Аллагьасул амруял тІуразариялдалъун инсан чІаго хутІила » .
45010006	Амма божи-иманалдалъун щолеб ритІухълъиялъул хІакъалъулъ ТІухьдузда гьадин хъван буго : « Дуца дудаго гьикъуге зобалазде щив вахиневилан ? » ( Гьелъул магІна — МасихІ зобалаздаса ракьалде вачине . )
45010007	« Гъваридаб кІкІалахъе щив лъугьиневиланги » гьикъуге дудаго . ( Гьелъул магІна — МасихІ хваразул дуниялалдаса вачине . )
45010008	Гьале гьадинги хъван буго ТІухьдузда : « Аллагьасул рагІи дуде гІагарлъун буго . Гьеб дур кІалдиб буго , дур рекІелъ буго » . Гьеб буго божи-иманалъул хІакъалъулъ нилъеца халкъалда лъазабулеб бугеб рагІи .
45010009	Дур кІалалъ абулеб бугони ГІиса ТІадегІанав вугилан , Аллагьас гьев хваралъуса вахъинавиялда ракІги божулеб бугони , мун хвасарлъила .
45010010	Дур ракІ божулеб бугелъул , рекІедалъун ритІухълъиги щвела дуе , дур кІалалъ Рохалил хабар тІибитІизабулеб бугелъул , кІалалдалъун хвасарлъиги щвела .
45010011	ТІухьдузда хъван бугелъулха : « Гьелда божаравщинав чиясул ракІбухІиларо » , — ян .
45010012	ЖугьутІазулги цогидал халкъазулги хІакъалъулъ батІалъи гьечІого абулеб буго гьедин . ЦохІо БетІергьан вуго киназулго БетІергьан . Жиндир цІар рехсон гьарарав чиясде гьес гьарзаяб баркат рещтІинабула .
45010013	ТІухьдузда хъван буго : « БетІергьанасул цІар рехсарав чи хвасарлъила » , — ян .
45010014	Мун божуларев чиясул цІар кин рехсолеб ? Дуда рагІичІев чиясда кин божилев ? Лъицаниги дуда лъазабулеб гьечІони , кин дуда гьеб рагІилеб ?
45010015	ВачІун кин гьеб лъазабилеб , мун гьелъие витІарав чапар гьечІони ? ТІухьдузда хъван буго : « Рохалил хабар босун вачІунев чиясул кІалдиб гьоцІо буго ! »
45010016	Амма Исраилил тІолабго халкъалъ гуро Рохалил хабар къабул гьабураб . Ишая аварагас абун бугелъул : « Я , БетІергьан , нижеца бицаралде иман лъурав чи вугевищ ? » — ан .
45010017	ХІасил , божи-иман бижула хабаралъухъ гІенеккани , хабаралъухъ гІенеккизе ресги щола вачІун лъицаниги МасихІил хІакъалъулъ хабар лъазабулеб бугони .
45010018	Амма дица гьикъулеб буго гьезда рагІичІебищилан . РагІизени рагІана гьеб Исраилил халкъалда . ТІухьдузда хъван бугелъул : « Аварагзабазул хабар тІибитІана тІолабго ракьалда , гьезул рагІабиги дуниялалъул рагІалде щвана » , — ян .
45010019	Цоги дица гьикъулеб буго гьеб харбил магІна Исраилил халкъалда бичІчІарабищилан . ТІоцебе Мусаца абулеб буго : « Халкъ бугин гьебилан рикІкІинегицин бегьулареб халкъалда нуж бахиллъизе тІамила дица . БичІчІи-лъайго гьечІеб халкъалда нужер ццин бахъинеги гьабила » , — ян .
45010020	Гьелдаса хадуб Ишая аварагасги хІинкъичІого абулеб буго Аллагьасул рахъалъ : « Валагьулев вукІинчІезда ватана дун . Дун цІехолел рукІинчІезе дунго загьирги гьавуна » , — ян .
45010021	Исраилил халкъалъул хІакъалъулъни Ишаяца гьадин абулеб буго : « МутІигІлъулареб ва чанкІкІараб халкъалдехун вуссун тІубараб къоялъ квералги цере ккун чІана дун » .
45011001	Гьанже дица гьикъулеб буго : « Унго Аллагьас жиндирго халкъалдаса инкар гьабурабищ ? » — абун . ГьабичІо ! Дунги исраилилав вуго , — Ибрагьимил зурияталъул , Буняминил наслуялъул .
45011002	Цебеккун жиндаго лъалеб букІараб жиндирго халкъалдаса инкар гьабилищха Аллагьас ! Исраилил халкъалда тІасан Иляс аварагас Аллагьасде гІарз бахъиялъул бицунеб бакІалда ТІухьдузда щиб хъван бугебали лъалищ нужеда ? Илясица абулеб буго :
45011003	« Я БетІергьан , гьез дур аварагзаби чІвана , дуе къурбан хъвезе гьарурал бакІал щущазаруна . Гьанже цохІо хутІун вугев дунги гьез чІвазе валагьулев вуго ! »
45011004	Аллагьас гьесие жаваб кинха кьураб ? « Дица диего цІунун вуго БагІалие сужда гьабичІев анкьазарго чи » .
45011005	Гьединго Аллагьасул баркаталдалъун тІаса рищаразул хутІараб бутІаялъул гІадамал гьанжеги руго .
45011006	Баркаталдалъун тІаса рищарал ругони , Къануналъул амруял тІуразаруралъухъ тІаса рищараллъун кколаро гьел . Гьедин букІинчІебани , баркаталда баркатилан абизе бегьилароан .
45011007	Щибха лъугьараб ? Додинаб хІаракат-жигаргун тІалаб гьабулеб букІараб жо , Исраилил халкъалъеги щвечІого , тІаса рищараздасан хутІаразе щвана . Цогидал Аллагьас гІинкълъизаруна .
45011008	ТІухьдузда хъван буго : « Аллагьас гьел согІлъизаруна . Жакъа къоялде щвезегІанги гьезул беразда бихьуларо , гьезул гІундузда рагІуларо » .
45011009	Давудицаги абулеб буго : « Биччанте гьел тІад кваналеб сурпа гьезие жалго кколеб гьинлъунги къорлъунги лъугьине , риччанте гьел гІодор ккезе , биччанте гьезде къисас рещтІине , биччанте щибго бихьуларедухъ гьезул бералги бецлъизе ,
45011010	биччанте гьезул мугъги кидаго къулухъе хутІизе » .
45011011	Цоги дица гьикъулеб буго : « ГІодор ккезе ва тІокІал тІаде рахъунгутІизе хъван букІунищ гьезул хІетІе хъущтІараб ? » — абун . Гуро ! Гьел гІодор ккей сабаблъун цогидал халкъалги хвасарлъана , Исраилил халкъ гьезда бахиллъизе .
45011012	Гьел гІодор ккеялдалъун дуниял бечелъидал , гьезие ккараб заралалдалъун цогидал халкъазе пайдаги ккедал , кигІан кІудияб баркат букІинеб Исраилил тІолабго халкъ Аллагьасде буссараб мехалъ ?
45011013	Гьанже дун , батІи-батІиял халкъазухъе витІарав чапар , гьединаллъун рукІараздехун хитІаб гьабун кІалъалев вуго . Дун дирго чапарлъиялдаса чІухІун вуго !
45011014	Дир хьул буго дирго халкъалъул цо-цо гІадамазул рекІелъ жахІда бижизабизе кІвезеги бегьулин ва гьезда гьоркьоса цо-цоял хвасарлъизеги бегьулин абун .
45011015	Аллагьас гьел рехун тей сабаблъун тІолабго гІалам жиндихъего ахІун батани , Аллагьас гьел цІидасан къабул гьари сабаблъун щибдай лъугьина ? Хун рукІарал цІидасан чІаголъила !
45011016	Реччеялъул цо гороги босун , Аллагьасул цІар рехсани , гьебги жубан буцарабщинабги Аллагьасе гІололъун букІуна . ГъотІол кьибил хІалалаб бугони , гІаркьалабиги хІалалал рукІуна .
45011017	Зайтуналъул гъотІол цо-цо гІаркьалаби къотІун руго . Мун — гІалхул зайтуналъул гъветІ , гьел гІаркьалабазул бакІалда бацІцІараб буго . Ахикь бижараб гьеб зайтуналъул гъотІол кьалбаздасан регьелги цІцІулеб буго дуца .
45011018	КъотІун рехарал гІаркьалабазе чІухІи гьабуге дуца . Сундаса мун чІухІизе кколеб ? Дуца гуро кьалбал ккун ругел , кьалбаз мун ккун буго !
45011019	« Гьеб гъотІода дун бацІцІиналъе гІоло къотІун рукІанин гьел гІаркьалаби » , — ян абизейищ дуе бокьун бугеб ?
45011020	ЛъикІни абуна дуца гьеб ! Гьел гІаркьалаби къотІана гьезул божи-иман гьечІолъи сабаблъун . Гьезул бакІалде мун ккана дур божи-иман сабаблъун . ЧІухІдаричІого — Аллагьасукьа хІинкъа !
45011021	Жиндирго гъотІол гІаркьалабазда гурхІичІев Аллагь дуда гурхІилинищ ракІалде кколеб ?
45011022	Бихьулищ , Аллагь жив гурхІулевги , жинца кьварараб тамихІ гьабулевги вуго ! Къосаразе гьес кьварараб тамихІ гьабула . Дудаги гьев гурхІула гьесул цІобалде хьул лъун мун вугебгІан заманалда . Гурони — къотІун рехула мунги !
45011023	Божи-иманалде чанкІкІун дандечІей гьабичІого тани , жугьутІал цІидасан Аллагьас къабул гьарила . КъотІарал гІаркьалаби цІидасан гъотІода рацІцІинеги хІалкІола Аллагьасда .
45011024	ГІалхул зайтуналъул гъотІодасаги къотІун , ахикь бижараб зайтуналъул гъотІода , тІабигІияб низамги хвезабун , рацІцІарал гІаркьелаллъун нуж ругони , Аллагьасе дагьабги бигьалъула гъотІодаса къотІарал гьелъул жиндирго гІаркьалаби цІидасан гьелда рацІцІине .
45011025	Цо балъголъи нужедаса бахчун тезе бокьун гьечІо , вацал , дие . Гьеб балъголъи лъани , гІамал кІодолъун лъугьинаро нуж . Исраилил халкъалъул цо бутІа гьадин чанкІкІун кидаго гуро букІине бугеб , цогидал халкъаздасан рачІине кколезул киналго Аллагьасде руссинегІан хутІила гьел гьедин .
45011026	Гьебмехалда Исраилил тІолабго халкъги хвасарлъила . ТІухьдузда хъван буго : « Цион магІардасан вачІина нуж хвасар гьарулев чи , гьес Якъубил наслуялъул гІадамазул къосинги лъугІизабила .
45011027	Дица гьезие къотІи гьабила гьезул мунагьал чурилилан » .
45011028	Нужеда гьоркьоб Рохалил хабар тІибитІизабизе квекІен гьабулеб мехалда , Аллагьасул тушбаби руго гьел . Аллагьас жиндиего гІадамал тІаса рищиялъул рахъ босани , — Аллагьасе хириял чагІи руго гьел . Гьезул умумузулгун Аллагьас къотІи гьабун букІиндалха !
45011029	Жиндица рещтІинабураб баркат Аллагьас нахъе босуларо , жиндихъего ахІараздаса инкарги гьабуларо гьес .
45011030	Цере Аллагьасе мутІигІлъуларого рукІарал нужеда цІоб лъуна , — гьанже гьел мутІигІлъулел гьечІолъи сабаблъун .
45011031	Гьанже гьел мутІигІлъулареллъун лъугьана , — нужеда цІоб лъезе , хадуб гьездаги Аллагьасул цІоб лъезе .
45011032	Гьедин жиндие мутІигІлъунгутІиялъул асирлъуде ккезаруна Аллагьас киналго гІадамал , ахирги гьел киназдаго жиндирго цІоб лъезе .
45011033	Вай , Аллагьасул гІакъиллъиялъулги гІелмуялъулги кІкІалалъул гъварилъи ! Гьесул хІукмуялда нахъгІунтІизе кІоларо ! Гьесул нухазул балъголъи лъазе бажаруларо !
45011034	БетІергьанасул пикрабазда нахъгІунтІулев чи вугищ ? Щив вукІарав Аллагьасул гІакълучилъун ?
45011035	Нахъе бецІизелъун лъицаниги киданиги щибниги кьурабищ гьесие ?
45011036	Кинабго гьесдасан бачІана , кинабго гьесдалъун буго , кинабго гьесде буссуна ! Абадияб рецц гьесие ! Амин .
45012001	Аллагь разилъулеб къурбаналъе хъолеб кьегІер хІалалабги бацІцІадабги букІине ккола . Аллагьас цІоб лъедал , дица нужеда гьарулеб буго , диналъул вацал , нужер чурхдулги гьелда релълъун рукІунеб хІалалъ хьвадейилан . ХъвечІониги къурбанлъун ккола Аллагьасе гьабулеб бугеб нужер унго-унгояб хъулухъ .
45012002	Гьаб дуниялалъул халкъ хьвадулеб къагІидаялъ хьвадуге нуж . Биччанте Аллагьас нуж хисизаризе , биччанте нужер гІакълуги цІияб букІине . Гьелдалъун бичІчІила нужеца щиб гьабизе Аллагьасе бокьун бугебали , батІа бахъизе лъала Аллагь разилъулебги , лъикІабги , камилабги .
45012003	Чапарлъиялъул баркат насиблъарав чи вугелъул , нужер щивасда абулеб буго , кколелдаса цІикІкІун кІодо гьаруге нужго нужецаго . ЧІухІдаруге нуж . Аллагьас нужер щивасе кьураб божи-иманалъул роцада рекъон цІодорго гурони рехсоге нужерго цІар .
45012004	Масала , нилъер щивав чиясул буго гІемерал лугбуздасан цолъараб цо черх , щибаб лагаялъулги буго гьелъ гьабизе кколеб иш .
45012005	Гьедин нилъги , гІемерал ругониги , МасихІиде цолъун , цо черхлъун лъугьун руго , гьелъул щибаб лагаялъ цогидал лугбузе кумек гьабула .
45012006	Аллагьас нилъее кьураб батІи-батІияб баркатаб гьунаралда рекъон , щивасул буго жиндирго иш . Аллагьасул амруялъул бицине гьунар бугес гьеб гьабе , жиндир божи-иманалъ насиблъизабураб ресалда рекъон .
45012007	Диналъул вацазе кумек гьабизе гьунар бугес , гьезие кумек гьабе . Дин малъизе гьунар бугес гьеб малъе .
45012008	НасихІат гьабизе гьунар бугес гьебги гьабе . БетІерлъи гьабизе гьунар бугес , хІаракат бахъун , бетІерлъиги гьабе . Садакъа кьолес сахаватго кье гьеб . ЛъикІал ишал гьарулез ракІ разиго гьаре гьел .
45012009	РакІ-ракІалъго рокьа нуж цоцазе . Квешлъи рикІкІад гьабе , лъикІлъиялда рекІун чІа .
45012010	Цоцазе рокьун , мутІигІлъун , вацал гІадин рукІа . Дудасаго гьев кІодо гьавун , цогидасул адаб-хъатир гьабе .
45012011	Нужер жигарчилъи чучлъизе тоге , Аллагьасе хъулухъ гьабизе рухІанияб хІаракатги загІиплъизе биччаге .
45012012	Хьулалъ ракІ бохизабе . Балагь бачІаниги , къвакІун чІа . Кидаго гьари-дугІаялда тІадчІа .
45012013	Диналъул вацазул хІажат тІубан , нужер бугебги бикьун кье . Гьалбал хирияллъун рукІа .
45012014	Нужее гІазаб-гІакъуба кьолесдаги баркат лъегиян абе . НагІана кьечІого , баркат лъегиян абе !
45012015	Рохун ругезда цадахъ рохунги рукІа , гІодулел ругезда цадахъ нужги гІоде .
45012016	Цоцазда гьоркьор ракІ разияб ракълида рукІа . ЧІухІи гьабуге , гІадатиял гІадамазулгун гьудуллъи гьабичІого тоге . Нужго гІакъилал чагІийилан , гІамал кІодолъун лъугьунге .
45012017	Нужее гьабураб квешлъи бецІун квешлъиги гьабуге . Киназго лъикІабилан рикІкІунеб иш гьабизе хІаракатги бахъе .
45012018	Нужехъа бажарараб къагІидаялъ ракълида рукІа нуж киназдехунго .
45012019	РецІел босизейилан лъугьунге , дир хириял . Аллагьасул ццин бахъине биччанте гьединал гІадамазда . ТІухьдузда хъван буго : « РецІел Дихъ буго , Дица бецІула » , — ян .
45012020	Гьелъул гІаксалда : « Дур тушман вакъун вугони , чед кьун кваназаве , гьев къечон вугони , лъим кьун гьекъезаве . Нечезавун гьесул бетІералда тІаде цІа рекІарал тІорччол гІеркъалин дуца ралел ругел » .
45012021	Квешлъиялъ нужго къезаризе риччаге , лъикІлъиялъ къезабе квешлъи !
45013001	ХІукуматалъе мутІигІлъе нуж киналго . Аллагьас тІад тараб гурони хІукумат букІунаро . Аллагьасул хІукмуялдалъунин хІукумат гІуцІун бугеб .
45013002	Гьединлъидал хІукуматалде дандечІолев чи ккола Аллагьас гІуцІаралда дандечІолев чи . Гьесие тамихІ гьабула .
45013003	ХІакимзабаздаса хІинкъи букІуна квешго хьвадаразе , — ритІухъго хьвадулезе букІунаро . ХІакимасдаса хІинкъи гьечІого вукІине бокьун бугищ ? РитІухъго хьваде , гьес мун веццила .
45013004	Гьев хІакимги ккола дуе лъикІлъи гьабизе Аллагьас тІамурав лагъ . Амма дуца квешлъи гьабулеб бугони , гьесдаса хІинкъа мун , гІадада гурелъул гьес хвалчен борчун бугеб . Аллагьасул лагъ вуго гьев , квешлъи гьабуразе Аллагьасул хІукму тІубазабулев .
45013005	Гьединлъидал мун хІакимзабазе мутІигІлъе , тамихІ гьабилилан хІинкъун гуревги , намус-яхІ цІунунги .
45013006	Нужеца налогалги кьолел руго , жидеда тІадаб ишги тІубазабун , гьел хІакимзабаз Аллагьасе хъулухъ бацІцІад гьабулелъул .
45013007	ХІасил , гьезие кьезе кколебщинаб кье нужеца : налог кьезе кколесе налог кье , магъало кьезе кколесе магъало кье , адаб гьабизе кколесул адаб гьабе , хІурмат гьабизе кколесул хІурмат гьабе .
45013008	Сундулъго цоцазе налъулаллъун рукІунге нуж , цоцазе рокьиялъул налъи буго нужеда тІад . Цогидав чи вокьулес тІуразарула Къануналъул тІолалго амруял .
45013009	Кинаб амру босун халгьабуниги — « ХъахІбалъи гьабуге » , « Чи чІваге » , « Бикъуге » , « Чияр боцІуда бер бахиллъуге » — гьезул магІна цолъула : « Мунго гІадин вокьа дуда аскІов вугевги » абураб цо амруялъулъ .
45013010	АскІов вугесе квешлъи гьабуларо рокьиялъ . Гьединлъидал рокьи ккола Къануналъул амруял тІуразарилъун .
45013011	Гьаб заман кинаб бугебалиги бичІчІун хьваде ! Макьидаса ригьине мех щвана нужее , доб нужеца иман лъураб заманалдасаги цІикІкІун гІагарлъун буго гьанже хвасарлъи !
45013012	Сордо рогьунеб буго , рогьел гІагарлъулеб буго . РачІа бецІал ишал рехун тезин , нуралъул ярагъ борчинин !
45013013	Бакъул канлъухъе гьабизе рекъараб гІумруялде рачІинин — гьекъелги мехтелги гьечІеб , хъахІбалъиги пасалъиги гьечІеб , дагІба-рагІиги жахІда-хІусудги гьечІеб — гІумру гьабизин .
45013014	Биччанте ТІадегІанав ГІиса МасихІ нилъее чадирлъун вукІине . Мунагьаб напсалъе бокьараб гьабилин ракІалдецин ккезе биччаге .
45014001	Божи-иман загІипав чи нужехъего ваче , гьесул пикрабазухъ балагьун дагІбадизе-къацандизе лъугьунге .
45014002	Масала , цоясул божи-иманалъ гьесие изну кьола бокьа-бокьараб квен кваназе . Амма цогидав божи-иман загІипав чияс гьан кваналаро .
45014003	Бокьараб квен кваналес хІакъир гьавизе бегьуларо гьеб кваналарев чи . Бокьараб квен кваналарес гьеб кваналесда гІайиб чІвазеги бегьуларо , — гьевги Аллагьас къабул гьавунлъидал вугев .
45014004	Дур ихтияр щиб чияр лагъасда гІайиб чІвазе ? Квеш хьваданиги , лъикІ хьваданиги , бетІергьанас тІубала гьесул иш . ХІакълъунго лъикІ хьвадила гьев . БетІергьанасда хІалкІолелъул гьев лъикІ хьвадизавизе .
45014005	Цояс рикІкІуна пуланаб къо цогидаздаса хирияб бугилан . Цогидасе киналго къоязул батІалъи гьечІо . Виччанте щивав чи жиндир гІакълу нахъгІунтІараб къагІидаялъ хьвадизе .
45014006	Пуланаб къо хирияб бугилан рикІкІунес гьеб гьабула ТІадегІанасе гІоло . Гьан кваналесги гьеб кванала ТІадегІанасе гІоло , кванан вахъараб мехалъ гьесие рецц гьабулелъул . Гьан кваналаресги гьеб кваналаро ТІадегІанасе гІоло — гьесги Аллагьасе рецц гьабулелъул .
45014007	Нилъеда гьоркьов цониги чи гьечІо цохІо жиндиего гІоло гІумру гьабулев , нилъеда гьоркьоса цониги чи цохІо жиндиего гІоло хвезеги холаро .
45014008	Нилъ чІаго ругеб заманаялъ , нилъ рукІуна ТІадегІанасе гІоло гІумру гьабулел . Хвезеги нилъ ТІадегІанасе гІоло хола . ЧІаго ругониги , хун ругониги — ТІадегІанасул халкъ буго нилъ .
45014009	Щайин абуни , МасихІ хвана ва чІаголъана хваразулги чІагоязулги ТІадегІанавлъун лъугьине .
45014010	Щай дуца дурго диналъул вацазда гІайиб чІвалеб ? Яги щай дуца гьел хІакъир гьарулел ? Нилъее киназего суд Аллагьасин гьабизе бугеб .
45014011	ТІухьдузда хъван буго : « Дун чІаго вукІин хІакъаб бугеб гІадин , щибаб наслуялъ дие сужда гьабизе букІинги , щибаб мацІалда Аллагьасе рецц гьабизе букІинги хІакъаб бугилан гьедулев вуго БетІергьан » .
45014012	Нилъер щивав чияс жинцаго кьела Аллагьасда цебе жаваб .
45014013	Гьединлъидал , рачІа нилъеца цоцазда гІайиб чІваларин . Бищунго лъикІаб букІина диналъул вац къосинавулеб яги гьев мунагьалъукье кколеб иш гьабичІого тани .
45014014	ТІадегІанав ГІисагун цолъарав чи вугелъул , дир тІубанго ракІчІола цониги нигІмат жибго жиндасанго хІарамлъулареблъиялда . Инсанас жинцаго хІарамаблъун рикІкІунеб нигІмат гьесие хІарамаблъун лъугьуна .
45014015	Амма дуе хІалалаб нигІмат сабаблъун дуца дурго диналъул вац къварид гьавулев вугони , гьесдехун рокьи гьечІолъи бихьула гьелдасан . Кваналеб нигІмат сабаблъун хвезавуге жиндие гІоло МасихІ хвалде арав дурго диналъул вац .
45014016	Нужеца лъикІалилан рикІкІунел ишазул хІакъалъулъ квешаб хабар тІибитІизе биччаге .
45014017	Нужеца кваналелда яги гьекъолелда бараб гьечІо Аллагьасул ПарччахІлъи . Гьеб ккола Илагьияб РухІалъ насиблъизабулеб ритІухълъиги , саламалъиги , рохелги .
45014018	Гьедин МасихІие хъулухъ гьабулевщинав чиясдаса Аллагь разилъула , гІадамаз гьесул хІурматги гьабула .
45014019	Гьединлъидал , рачІа нилъеца хІаракат бахъизин нилъеда гьоркьоб рекъелги щулалъулел , цоцазе квербакъиги камиллъулел ишал гьаризе .
45014020	Кванил нигІмат сабаблъун Аллагьасе бокьухъе гІуцІараб иш гІадада хвезабуге . Кинабгоги нигІмат хІалалаб буго . Амма цо кинабалиго нигІмат кваналеб бугин гьесилан дуца инсан къосинавизе бегьуларо .
45014021	Диналъул вац къосинавизегІан , гьан кваначІого , чагъир гьекъечІого чІей лъикІ .
45014022	Гьелъул рахъалъ дурго пикру дуего те , дудаги Аллагьасдаги лъазе биччанте гьеб . Гьардарав гурищ , жиндирго пикруялда рекъон хьвадун , жиндаго гІайиб чІваларев чи .
45014023	Пуланаб нигІмат жиндие хІарамаб батилилан щаклъи ккун хадуб , гьеб кванарав чиясе тамихІ гьабула , — жиндирго божи-иманалда рекъон хьвадулев гьечІелъул . Божи-иман жиндир аслу-кьучІлъун гьечІебщинаб жо мунагь ккола .
45015001	Диналъулъ щулалъун ругел нилъеца , нилъеего пайдаялъе хІалтІичІого , загІипазе кумек гьабизе ккола , гьезие бакІлъараб гьир баччизе .
45015002	Нилъер щивав чиясда тІадаб буго аскІов вугесул божи-иман щулалъулеб пайдаяб иш гьабизе .
45015003	МасихІиеги бокьулароан жиндиего пайда . ГІадада гуро ТІухьдузда хъван бугеб : « Мун хІакъир гьавуразул хІакъирал рагІабаз хІакъир гьавулев вуго дун » .
45015004	ТІухьдузда бугебщинаб хъван буго , гьездасан нилъее къвакІиги сабруги хІалае ккун , рекІелъ хьул цІунизе .
45015005	КъвакІиги сабруги нилъее кьолев Аллагьас тІубанго рагІи данде ккезабеги нужер , МасихІ ГІисада нахърилълъун ,
45015006	нужеца киназго , цо кІалдисан кІалъарал гІадин , нилъер ТІадегІанав ГІиса МасихІил Эмен — Аллагьасе рецц гьабизе .
45015007	МасихІица нужее лъикІлъи гьабураб гІадин , нужецаги цоцазе лъикІлъи гьабе , Аллагьасе гьабулеб рецц гьелдалъун цІикІкІине .
45015008	ЖугьутІазе хъулухъалъе чІана МасихІ , Аллагьас жиндирго рагІи кколеблъиги ва гьезул умумузе гьабураб къотІи гьес хвезабулареблъиги гьезда бихьизабизе гІоло .
45015009	Гьединго жидеда цІоб лъуралъухъ цогидал халкъазги Аллагьасе рецц гьабизе гІологи . Гьелъул хІакъалъулъ ТІухьдузда хъван буго : « Цогидал халкъазухъе ун , дица дуе рецц гьабила , дур цІар рехсон , туркабиги ахІила » , — ян .
45015010	Цоги хъван буго : « Цогидал халкъал , нужги роха Аллагьасул халкъалда цадахъ ! » — ан .
45015011	Цоги : « Ле , киналго халкъал , БетІергьанасе рецц гьабе ! Биччанте киналго къавмаз гьесие рецц гьабизе ! »
45015012	Ишая аварагасги абулеб буго : « Иешайил кьибилалдасан кІанцІараб цо чІор , гьесул наслуялъул чи вачІина халкъазего ханлъи гьабизе , гьесде букІина гьезул хьул » , — ан
45015013	Нужее гьединаб хьул насиблъизабурав Аллагьасда нуж божулел ругелъул , гьес нужеде рохелги рекъелги рещтІинабеги . Илагьияб РухІалъул къуваталдалъун нужер хьулги цІикІкІаги .
45015014	Дир тІубанго ракІчІун буго , вацал , нужелъ лъикІлъи цІикІкІун бугеблъиялда , кинабгоги нужедаго лъалеб букІиналда , цоцазе насихІат гьабизе гьунарги нужелъ букІиналда .
45015015	Амма гьедин букІаниги , щибго бахчичІого , гьаб кагъат хъвалеб буго , цо-цо жал нужеда ракІалде щвезаризе бокьидал . Аллагьас дида тІадкъан бугелъулха
45015016	цогидал халкъазда гьоркьов ГІиса МасихІие хъулухъ гьабулев чилъун вукІайилан . Аллагьасе хъулухъ гьабун ва Рохалил хабар тІибитІизабун Илагьияб РухІалъ бацІцІад гьабураб ва гьев разияб къурбан гІадин , цогидал халкъал Аллагьасухъе рачине тІадкъан буго дида .
45015017	Гьединлъидал , ГІиса МасихІиде цолъарав дун чІухІизе бегьула Аллагьасе гІоло дицаго гьарурал ишаздаса .
45015018	Гьедин абизе хІинкъуларо , дун гьоркьов ккун , МасихІица гьабуралъул хІакъалъулълъидал дица бицунеб бугеб . Гьес гьеб гьабуна мажусиялги Аллагьасе мутІигІлъизе гІоло , гьабуна рагІудалъунги ишаздалъунги ,
45015019	гьабуна кутакал гІаламатазулги мугІжизатазулги къуваталдалъун , Илагьияб РухІалъул къуваталдалъун . Иерусалималдаса бахъараб Иллирикалде щвезегІан тІибитІизабуна дица МасихІил хІакъалъулъ Рохалил хабар .
45015020	Дица кидаго хІаракат бахъулаан , МасихІил цІар жеги рехсолебцин рагІичІеб бакІалде ун , гьеб Рохалил хабар гьездаги лъазабизе . Цогидаз кьучІ тІамураб мина базе бокьун букІинчІо дие .
45015021	ТІухьдузда хъван бугелъулха : « Гьесул хІакъалъулъ жеги бицинчІезда вихьила , гьесул хІакъалъулъ рагІичІезда вичІчІила » , — ян .
45015022	Гьеле гьединлъидалин , къватІиве вахъине чанцІулго къачІан вукІаниги , гьанжелъизегІан нужехъе вачІинчІого хутІарав .
45015023	Гьаб ракьалда гьанже дун хІалтІизе кколеб бакІ хутІун гьечІелъул ва гІемерал соназ нужехъ гІащикълъунги вугелъул ,
45015024	дида ракІалда буго , Испаниялде унаго нужехъе вачІине . Гьениве унаго нухдасан нужехъе щвезе , ва дагьаб мехгІаги нужеда аскІоб бан , чІалгІен буссине бокьун буго . Цоги , дир хьул буго гьеб сапаралъ вахъине ккани дие хІажалъулеб жоялдалъун нужеца кумек гьабилиланги .
45015025	Гьанже дун Иерусалималде инехъин вуго , гьениб Аллагьасул халкъалъе хъулухъ гьабизе .
45015026	Иналъе гІиллаги бицинин : Македониялъулги Ахаялъулги иман лъураз хІукму гьабун буго Иерусалималда ругел мискинал диналъул вацазе кумек гьабизе .
45015027	Гьебни лъикІаб хІукму буго , амма хІакъикъаталдаги дозие налъукь руго гьал . ЖугьутІаз гьазие илагьиял ишазулъ квербакъидал , цогидал халкъаздасан ругел вацазги дуниялалъул ишазулъ дозие квербакъизе ккеларищ ?
45015028	Гьеб къваригІелги тІубан , дозие бакІарараб садакъадул гІарац дицаго гьенибе щвезабураб мехалъ , гьенисан Испаниялде ина ва нухдасан нужехъе щвезеги вачІина .
45015029	Дун нужехъе вачІараб мехалда , дидалъун МасихІица нужее баркат гьарзалъизабилеблъи лъала дида .
45015030	Нилъер ТІадегІанав ГІиса МасихІие гІоло ва РухІалъ кьолеб рокьуе гІоло гьарулеб буго дица нужеда , дунги рехсон , нужецаги Аллагьасе тІадчІун гьари-дугІа гьабеян .
45015031	Нужеца гьаре Ягьудиялда ругел иман лъечІезул заралалдаса дун цІунеян ва дица доба гьабизехъин бугеб иш Иерусалималда бугеб Аллагьасул халкъалъ лъикІго къабул гьабегиян .
45015032	Аллагьас хъван батани , дун нужехъе вачІина . Гьелдаса цІакъ вохила , рекІее хІалхьи лъугьина .
45015033	Аллагьасул салам лъеги нужеда киназдаго . Амин .
45016001	Дица , божилъи гьабун , нужехъе йитІулей йиго Кенхреялда бугеб иман лъуразул агьлуялъе хъулухъ гьабулей гІадан , нилъерго диналъул яц Феба .
45016002	ТІадегІанасе гІоло нужеца гьелда дандчІвай гьабе Аллагьасул халкъалда рекъолеб къагІидаялъ . Гьелъие къваригІараб-таралъул рахъалъ кумекги гьабе . ГІемерал гІадамазеги диеги кумек гьабурай гІадан йиго гьей .
45016003	Салам буго дида цадахъ МасихІ ГІисае хъулухъ гьабулел ругел Прискилладеги Аквиладеги .
45016004	Дун сабаблъун хвел тІаде босизегицин разилъун хІалтІана гьел . Цо дица гуребги , цогидал халкъазда гьоркьоса ругел иман лъуразул тІолабго агьлуялъги баркала кьола гьезие .
45016005	Гьезул рокъоб данделъулеб иман лъуразул агьлуялдаги бице дир салам . Асиялда тІоцебе МасихІиде иман лъурав , дие хирияв Эпенетидеги буго дир салам .
45016006	ГІемерго цІакъ нужее пайдаялъе хІалтІарай Марямидеги салам .
45016007	Дида цадахъ туснахъалъур рукІарал дирго халкъалъул гІадамазде — Андроникидеги Юниядеги буго дир салам . Чапарзабазда гьоркьор машгьурал ва дидасаги цере МасихІиде иман лъурал чагІи руго гьел .
45016008	ТІадегІанас дун жиндехун вухьинавурав Амплиатидеги салам .
45016009	Дида цадахъ МасихІие хъулухъ гьабулев вугев Урбаниде ва дие хирияв Стахисиде салам .
45016010	МасихІида божиялъулъ хІалбихьарав Апеллесидеги салам . Аристобулил рукъалъул агьлуялдеги салам .
45016011	Дир халкъалъул чи Гьеродионидеги салам . Наркисил рукъалъул агьлуялда гьоркьоса иман лъураздеги салам .
45016012	ТІадегІанасе гІоло хІалтІарал Трифенадеги Трифосадеги салам . ТІадегІанасе гІоло цІикІкІун хІалтІарай , дие хирияй Персидадеги салам .
45016013	ТІадегІанас тІаса вищарав Руфусиде ва диеги эбеллъун лъугьарай гьесул эбелалде салам .
45016014	Асинкритиде , Флегониде , Гьермесиде , Патробасиде , Гьермасиде ва цогидалги гьезда цадахъ ругел вацаздеги буго дир салам .
45016015	Филологиде ва Юлияде , Нерейиде ва гьесул яцалде , Олимпасиде ва цогидалги гьезда цадахъ ругел Аллагьасул халкъалъул гІадамаздеги буго дир салам .
45016016	Муъминал вацаз гІадин , цоцазда баун , салам гьабе . МасихІиде иман лъуразул киналго жамагІатазул рахъалдасанги буго нужеде салам .
45016017	Нужеда гьоркьоб рагІи дандеккунгутІи бижизабулел , нужее насиблъараб божи-иманалда дандечІолел ва нужеда малъарабщиналъе квекІенги гьабулел гІадамаздаса цІунеян гьарулеб буго , вацал , дица нужеда . Нуж гьездаса рикІкІад чІа .
45016018	Нилъер ТІадегІанав МасихІие гуребха гьез хъулухъ гьабулеб , жидерго квешал къасдазейин . Бадибе рецц гьабун ва бахьинго кІалъан гуккула гьез жагьилзаби .
45016019	Киназдаго лъала Рохалил хабаралъе нуж ритІухъал рукІин . Дунги гьелдаса вохун вуго . ЛъикІлъи гьабиялъулъ гІакъилзабилъунги , квешлъи гьабиялъулъ жагьилзабилъунги рукІине бокьун буго дие нуж .
45016020	Нужеде сах-саламалъи рещтІинабулев Аллагьас кватІичІого нужер хІатІикь тІамила илбис . Нилъер ТІадегІанав ГІиса МасихІил цІоб лъеги нужеда .
45016021	Нужеде салам буго дир кумекчи Тимофейил , дир халкъалъул гІадамаллъун ругел Лукийил , Ясонил ва Сосипатрил .
45016022	Гьаб кагъат жиндир квералъ хъварав Тертийилги буго нужеде ТІадегІанасул цІар рехсараб салам .
45016023	Жиндир рокъоре иман лъуразул агьлу данделъулев , гьобол хирияв дир хважаин Гайилги буго нужеде салам . Шагьаралъул хазина цІунулев чи Эрастилги буго салам . Нижер вац Квартилги буго салам .
45016025	Нужер божи-иман щулалъизабулев Аллагьасе рецц . Гьеб божи-иманалъул хІакъалъулъин Рохалил хабаралъ бицунеб бугеб . Чанго гІасруялъ балъгояблъун букІарабги загьир гьабун , ГІиса МасихІил хІакъалъулъ бицунеб буго дицаги .
45016026	Аварагзабазул ТІухьдуздасан загьирлъана гьанже гьеб балъголъи . Абадияв-даимав Аллагьасе бокьана киналго халкъазда гьеб лъазе ва мутІигІлъун гьез иман лъезе .
45016027	ГІиса МасихІги рехсон , рецц гьабилин нилъеца гІелму-гІакълу камилав цо вугев Аллагьасе ! Амин .
46001001	ГІиса МасихІил тІаса вищарав чапарлъун вукІине Аллагьасе жив бокьарав Павелил ва диналъул вац Сосфенил рахъалдасан
46001002	Коринфалда ругел иман лъуразул агьлуялде — ГІиса МасихІидалъун рацІцІалъаразде , жиндирго халкълъун лъугьине Аллагьас тІаса рищаразде , цинги киса-кибего нилъерги гьезулги ТІадегІанав ГІиса МасихІие тІагІат-гІибадат гьабулелщиназдеги .
46001003	Нилъер Эмен — Аллагьасулги ТІадегІанав ГІиса МасихІилги цІоб ва салам лъеги нужеда .
46001004	МасихІ ГІисадалъун гьес нужеде баркат рещтІинабуралъухъ дица кидаго Аллагьасе рецц гьабула .
46001005	Гьесдалъун Аллагьас нужер кинабго каламги бечелъизабуна , кинабго гІакъиллъиги цІикІкІинабуна ,
46001006	МасихІил хІакъалъулъ нижер нугІлъиги ритІухъ гьабуна .
46001007	ГІиса МасихІ вачІинегІан ралагьун чІун ругел нужелъ камураб гьунар хутІун гьечІо гьанже .
46001008	Нилъер ТІадегІанав ГІиса МасихІ рещтІараб къоялъ нуж рацІцІадго хутІизе гьесин ахиралде щвезегІан нужер ракІкъвакІизабилеб .
46001009	Жиндирго Васгун — нилъер ТІадегІанав ГІиса МасихІгун — цолъизе нуж тІаса рищарав Аллагь ритІухъав вуго .
46001010	Нилъер ТІадегІанав ГІиса МасихІил цІар бахъун гьарула , вацал , дица нужеда , нуж киналго цоцалъ рекъа-решон рукІайилан . Рикьи ккезе биччаге — нужер пикруги гІакълуги цойиде буссинабе !
46001011	Хлоял рукъалъул агьлуялдасан дида рагІун бугелъулха , вацал , нужеда гьоркьоб рикьи ккун бугилан .
46001012	« Дун Павелил рахъ ккуравилан » , « дун Аполлосил рахъ ккуравилан » , « дун Кефал рахъ ккуравилан » , « дун МасихІил рахъ ккуравилан » — щивас батІа-батІаго абулеб рагІула нужеца .
46001013	МасихІ викь-викьунищха вугев ? ! Павелищха нужее гІоло хъанчида ван хвезавурав ? Павелиде иман лъезейищха нуж лъадалъ ччун рахъарал ?
46001014	Аллагьасе рецц буго , Криспги Гайги хутІизегІан , нужер цогидал дица лъадалъ ччун рахъичІелъул .
46001015	Диде иман лъезелъун дица лъадалъ ччун рахъанилан лъицаниги абиларо .
46001016	( Стефанасги гьесул рукъалъул агьлуги лъадалъ ччун рахъана дица , цоги щал лъадалъ ччун рахъаралали ракІалда гьечІо . )
46001017	ГІадамал лъадалъ ччун рахъизе витІичІо дун МасихІица . Рохалил хабар бицине витІана . ГІакъилал ва пасихІал рагІабаздалъун бицунеб гьечІо дица гьеб Рохалил хабар , — МасихІ хъанчида ван хвей гІадада ккелаан гьебмехалъ .
46001018	Хвалде унезни чІобогояб чІандалъун рикІкІуна хъанчида ван хварасул хІакъалъулъ хабар . Нилъее — хвасарлъулезе — гьеб буго Аллагьасул къудрат .
46001019	ТІухьдузда хъван бугелъул : « ГІакъилазул гІакъиллъиги къинабилеб Дица , ЦІодоразул цІодорлъиги яризабилеб Дица » .
46001020	Кив вугев дов гІакъил ? Кив вугев дов гІалим ? Кив вугев гьаб гІасруялъул дагІбачи-къацандухъан ? Гьаб дуниялалъул гІакъиллъи гІантаб жо букІин загьир гьабичІищ Аллагьас ?
46001021	Аллагьас жиндирго гІакъиллъиялдалъун гІаламалъе хІукму къотІана , дуниялалъул гІакъиллъиялдалъун гІаламалда Жив лъазе виччаларилан . Гьесие бокьана иман лъурал гІадамал Рохалил хабаралъул « гІантлъиялдалъун » хвасар гьаризе .
46001022	ЖугьутІаз мугІжизат-гІаламат тІалаб гьабулеб буго , греказги гІакъиллъи-гІалимлъи балагьулеб буго .
46001023	Нилъецайин абуни гІаламалда лъазабулеб буго хъанчида ван хвезавурав МасихІил хІакъалъулъ хабар . ЖугьутІазе гьеб буго гІасилъи , греказеги гьеб чІанда буго !
46001024	Аллагьас тІаса рищаразе — жугьутІазеги греказеги — гьеб буго МасихІидалъун загьирлъараб Аллагьасул къудратги Аллагьасул гІакъиллъиги !
46001025	Аллагьасдасан бугеб « гІантлъиги » гІадамазулалдаса гІакъилабин , Аллагьасдасан бугеб « загІиплъиги » гІадамазулалдаса къуватабин !
46001026	Аллагьас нуж жиндихъего ахІараб мехалъ нужго рукІараб куц ракІалде щвезабе . ГІакъилалин рикІкІунел гІадамал гІемерищ нужеда гъорлъ рукІарал ? ГІемерищ рукІарал къадру-къимат бугелги къо-асс бугелги ?
46001027	ГІакъилал инжитго къезаризейин Аллагьас гІаламалда гІантабилан кколеб жо тІаса бищараб . Къуватал инжитго къезаризейин гьес гІаламалда загІипабилан кколеб жо тІаса бищараб .
46001028	Къадру гьечІебги ярагьунаребги , ай гьезего гьечІилан рикІкІунебаб тІаса бищана Аллагьас , гьаб гІаламалъ гІадахъ босун бугеб жо гьезего гьечІеблъун лъугьинабизе .
46001029	Гьединлъидал Аллагьасда цеве веццаруге щивниги .
46001030	Аллагьасин нуж нилъее гІакъиллъилъун лъугьарав МасихІ ГІисагун цолъизарурал . МасихІица нилъ ритІухълъизаруна , рацІцІалъизаруна , тархъанлъизаруна .
46001031	Гьединлъидал , ТІухьдузда хъван бугеб куцалъ : « Веццаризе бокьарас БетІергьан вецце ! »
46002001	Доб мехалда дун нужехъе вачІиндал , Аллагьасул хІакъалъулъ Хабар лъазабулаго , дилъ букІинчІо кІалзул пасихІлъиги кІудияб гІакъиллъиги .
46002002	Нужеда гьоркьов вугеб заманалда дица хІукму гьабун букІиндалха , ГІиса МасихІ ( хасго гьев хъанчида ван хвей ) хутІун , цогидабщинаб рехун телилан .
46002003	Дун нужеда аскІов вукІана загІипгоги ва хІинкъун сородулевги .
46002004	Дир гаргаралъги хабаралъги нужее гьабураб асар — гьеб букІинчІо гІакъилал рагІабазул хІасиллъун . Илагьияб РухІалъул хІалкІолъиялдалъунги мугІжизатаздалъунги лъугьана гьеб гьедин , —
46002005	нужелъ гьеб божи-иман , инсанасул гІакъиллъиялдалъун гуреб , Аллагьасул къудраталдалъун лъугьине .
46002006	Саламатал гІадамазени гІакъилаблъун букІуна нижеца бицараб хабар . Амма гьеб хабар гьаб дуниялалъулаб гІакъиллъи гуро , гьаб дуниялалъул кверщелчагІазул ( кверщел жидехъа унезул ) гІакъиллъиги гуро .
46002007	Нижеца бицунеб буго Аллагьасулаб балъгояб гІакъиллъиялъул . Аллагьас бахчун тараб гьеб гІакъиллъи нилъер цІар-реццалъейин дуниял бижилелдего къачІан букІараб .
46002008	Гьаб дуниялалъул цониги кверщелчиясда бичІчІичІо гьеб . БичІчІун букІарабани , цІар-реццалъул бетІергьан хъанчида валароан гьез .
46002009	ТІухьдуздаги хъван бугелъулха : « Лъилниги бералда бихьичІебги , лъилниги гІиналда рагІичІебги , лъилниги гІакълу нахъгІунтІичІебги къачІан буго Аллагьас жив вокьулезе » .
46002010	Нилъеени Аллагьас жиндирго РухІалдалъун загьир гьабуна гьеб . РухІ сундулъего лъугьуна — Аллагьас цІакъго бахчун таралда гъорлъегицин лъугьуна .
46002011	Гьесулъ жиндилъго бугеб рухІалда гурони , цоги чиясда лъалебищ инсанасул рекІелъ ругел пикраби ? Гьедин Аллагьасул пикрабиги , гьесул РухІалда гурони , лъалищха .
46002012	Нилъее щвараб РухІ дуниялалъулаб гуро , Аллагьас нилъее кьурал нигІматал нилъеда ричІчІизе гьесдасан бачІараб буго .
46002013	Нилъеца гьелъул хІакъалъулъ инсанасулаб гІакъиллъиялъ малъарал рагІабаздалъун гуро бицунеб , РухІалъ малъарал рагІабаздалъун бицуна . Илагьияб РухІалъ цІуразда бичІчІизабула нилъеца РухІалда хурхарабщинаб .
46002014	Жиндилъе РухІ рещтІинчІев инсанас къабул гьабуларо Илагьияб РухІалдасан бугебаб . Гьесие гьеб гІантаб жолъун кколелъулха . Гьесда гьеб бичІчІизего бичІчІуларо , РухІалдалъун гурони бичІчІизе рес гьечІелъул .
46002015	Илагьияб РухІалъ цІурав чиясда кІола бокьараб жоялъул хІакъикъат лъазе , амма лъиданиги кІоларо Илагьияб РухІалъ цІурав чиясул хІакъикъат лъазе .
46002016	ТІухьдузда хъван бугелъулха : « БетІергьанасул пикрабазда нахъгІунтІулев чи вугищ ? Гьесие гІакълу кьезе лъида кІолеб ? » Нилъелъин абуни МасихІил гІакъиллъи буго .
46003001	Амма нужедехунни , вацал , дун Илагьияб РухІалъ цІурал гІадамаздехун гІадин кІалъачІо , кІалъана напсалъ малъараб гьабулездехун гІадин ва МасихІиде цолъараб гІумру лъималазда кинигин гурони бичІчІуларездехун гІадин .
46003002	Кваназе квен гуро дица нужее кьураб , гьекъезе рахь кьуна . Кваназе гІун рукІинчІо нуж добмехалъ , — гьанжегицин гІун гьечІо нуж !
46003003	ГьанжелъагІанги напсалъ малъараб гьабулеб бугелъулха нужеца . Нужеда гьоркьоб жахІда-хІусудги дагІба-рагІиги бугеб мехалъ , напсалъе мутІигІлъи гурищ гьеб кколеб , гьаб дуниялалъул гІадамал гІадин хьвадулел рукІинги гурищ кколеб ?
46003004	Цояс « дун Павелил рахъ ккурав вугилан » , цогидасги « дун Аполлосил рахъ ккурав вугилан » абулеб бугони , гьаб дуниялалъул гІадамаллъун ккеларищ нуж ?
46003005	Гьаха , щив кколев Аполлос ? Павелги щив кколев ? Гьел руго нуж иманалде рачарал ва хъулухъалъе тІамурал гІадатиял чагІи . БетІергьанас тІадкъараб хІалтІи гьабулеб буго гьезул щивас .
46003006	Дица мугь чІана , Аполлосица лъалъана , амма бижизе Аллагьас гьабуна .
46003007	Мугь чІолевги — рикІкІунаро , лъалъалевги — рикІкІунаро . Бижизабулев — Аллагь вуго !
46003008	Мугь чІолесдаги лъалъалесдаги гьоркьоб батІалъи гьечІо . Жидеца гьабуралда рекъараб мухь щвела гьезул щивасе .
46003009	Ниж кІиялго руго Аллагьасул хІалтІухъаби , нуж руго Аллагьасул хур , Аллагьасул мина .
46003010	Аллагьас дие кьураб баркатаб гьунаралда рекъон , махщел бугев устарас гІадин , дица кьучІ лъуна . Цогидаз гьелда тІад мина балеб буго . Щивас хал гьабизе биччанте кин жинца балеб бугебали .
46003011	Цебего лъун бугелдаса батІияб кьучІ лъезе лъиданиги кІоларо . ЦохІо бугеб гьеб кьучІги ГІиса МасихІ ккола .
46003012	Амма гьеб кьучІалда тІад мина меседил , гІарцул , жавгьар-якъуталъул , яги цІулал , бакъвараб харил , муцІидул баниги ,
46003013	щивас гьабураб хІалтІи къиямасеб къоялъ бихьила . Гьеб къоялъ цІаялъ хІалбихьулелъулха щивас кинаб хІалтІи гьабун бугебали .
46003014	Гьеб кьучІалда тІад бараб минаялда доб цІа хІехьезе кІвани , устарасе кири щвела .
46003015	ЦІаялъ гьеб бухІани , зарал ккела . Хвасарлъизени гьев хвасарлъила , амма цІадулъа вахъарав чи гІадин вукІина .
46003016	Нужеда лъаларебищ нуж Аллагьасул мукъадасаб рукъ ругеблъиги нужелъ Аллагьасул РухІ бугеблъиги ?
46003017	Аллагьасул мукъадасаб рукъ щущазабурав чи Аллагьасги тІагІинавила . Нуж ккола Аллагьасул гьеб мукъадасаб рукълъун .
46003018	Лъицаниги живго гуккуге абе ! Нужеда гьоркьоса лъиданиги ракІалде кколеб батани гьаб дуниялалда жив гІакъилав вугилан , хІакълъунго гІакъилав вукІине бокьани , гьев гІантлъеян абе .
46003019	Гьаб дуниялалъул гІакъиллъи Аллагьасда цебе гІантлъилъун кколелъулха . ТІухьдузда хъван буго : « Аллагьас гІакъилзаби жидерго сихІирлъиялъул гьиналъ ккола » .
46003020	Цоги бакІалда хъван буго : « БетІергьанасда лъала гІакъилазул пикрабаз пайда гьабулареблъи » .
46003021	Гьединлъидал , гІадамазул рахъги ккун , живго веццизе лъугьунге щивниги . Кинабго нужерлъидалха :
46003022	Павелги , Аполлосги , Кефаги , дуниялги , гІумруги , хвелги , гьанжесебги , букІинесебги — кинабго нужер буго .
46003023	Нуж МасихІил руго , МасихІги Аллагьасул вуго !
46004001	МасихІие хъулухъалъе чІарал чагІилъун рикІкІине ккола нужеца ниж . Нижее амру гьабун бугелъулха Аллагьасул балъголъи гІадамазе загьирлъизабеян .
46004002	Хъулухъалъе чІарав чи цохІо жиндирго бетІергьанасе ритІухъав вукІине ккола .
46004003	Дирго хІакъалъулъ абуни , дие махІги ургъел гьечІо нужеца яги гІадамазул кинаб букІаниги судалъ дие хІукму къотІиялъул . Дицагоги къотІуларо диего хІукму .
46004004	Дида гІайиб гьечІеблъи лъала дида . Амма гьелдалъун гуро дун ритІухълъулев . ТІадегІанасин дие хІукму къотІизе бугеб .
46004005	ТІадегІанав вачІинегІан лъицаниги лъиениги хІукму къотІуге . Гьес канлъуде босила бецІлъукь бугебщинаб , рекІелъ ругел къасдалгицин тІатинарила . Гьеле гьебмехалда Аллагьасдасан щивав чиясе щвела жиндирго кири .
46004006	Нужее лъикІлъиялъе дица гьеб кинабго бихьизабуна , вацал , нужеда , Аполлосилги диргоги мисалги бачун , « хъвараб гурони лъугьунарилан » абурал рагІабазул магІна нужедаги бичІчІизе ва , лъикІалги тІокІалги ругилан , цоцазда цере чІухІдарунгутІизе .
46004007	ХІакъикъаталдаги сундалъун нуж цогидаздаса тІокІал ругел ? Аллагьасдасан щвараб гуреб жо щиб нужелъ бугеб ? Нужее гьеб нигІматлъун кьунги бугеб мехалъ , цебего нужехъ гьеб букІараб гІадин , гІамал кІодолъун щай нуж лъугьунел ?
46004008	Гьайгьай , гьанже нуж гІорцІун руго ! Гьанже нуж бечелъун руго ! Ниж гьечІониги , гьанже парччахІзабилъун лъугьун руго нуж . Дие бокьилаан унго-унголъунги нуж парччахІзабилъун лъугьунелани , нужеда цадахъ нижецаги парччахІлъи гьабизе .
46004009	Амма дида ракІалде ккола Аллагьас ниж — чапарзаби , халкъалда цере чІвазе къотІарал чагІи гІадин , бищун ахиралда чІезарун ругилан . ТІолабго махлукъаталъе — малаикзабазеги гІадамазеги ниж лъугьана байрамалда халкъалъе кепалъе рагъулезда релълъарал чагІилъун .
46004010	МасихІие гІоло ниж гІабдалзабилъун рикІкІунел руго , МасихІиде цолъарал нуж гІакъилзаби руго . Ниж загІипал руго , нуж къуватал руго . Нужер хІурмат гьабула , ниж хІакъир гьарула .
46004011	Жакъа къоялде щвезегІанги ракъунги къечонги руго ниж . Нижер ретІелги хохораб буго , ниж рухулел-кьабулелги руго , мина-руссенги нижер гьечІо .
46004012	ЗахІмат бихьун гурони хинкІ-чедги щолеб гьечІо нижее . Ниж хІакъир гьарула — нижеца баркат лъегиян абула , нижее гІазаб кьола — нижеца хІехьола .
46004013	Нижедасан мацІ гьабула — нижеца лъикІаб бицуна . Ниж гьаб дуниялалъе хІур-кІучлъун хутІун руго , гьаб гІаламалъеги чІахІ-къуллъун хутІун руго .
46004014	Нуж инжит гьаризе гуро , вацал , дица гьаб кинабго хъвалеб бугеб . Дирго хириял лъималазе гІадин , гІакълу кьолеб буго дица нужее .
46004015	МасихІил дарсал малъулев азарго мугІалим нужер вугониги , эмен нужер цо гурони гьечІелъул . Дун нужее эменлъун лъугьана , Рохалил хабаралдалъун дица нуж МасихІиде цолъизаруна .
46004016	Гьединлъидалин дида релълъун хьвадейилан гьарулеб бугеб дица нужеда .
46004017	МасихІил нухдасан дун хьвадулев вугеб куц нужеда ракІалде щвезабизе гьале нужехъе витІулев вуго ТІадегІанасе ритІухъав ва дие хирияв васлъун лъугьарав Тимофей . Гьеб нухдасан хьвадейилан дица малъула киса-кибго киналго иман лъуразул агьлуялда .
46004018	Нужеда гьоркьор руго нич гьечІел гІадамалги . Гьезда ракІалде кколеб батила дун тІокІав гьениве вачІинарилан .
46004019	Амма , ТІадегІанасе бокьани , кватІичІого нужехъе вачІина дун . Гьел нич гьечІезул хабар-гаргар букІин гуреб , къуват-гучги бугищали лъала дида гьебмехалда .
46004020	Аллагьасул ПарччахІлъи хабар-гаргаралъулъ гуро бугеб , къуват-гучалъулъин .
46004021	Щиб нужее бокьилеб ? Дун цІалги босун вачІинейищ , яги нужеде бугеб рокьиялъул цІураб хІеренаб рагІигун вачІинейищ ?
46005001	Цинги , дида бицана нужер гьениб мажусиязулгицин гьечІебгІадаб инжитаб иш лъугьун бугилан — цо чи жиндирго бесдал эбелалда аскІов вегулев вугилан .
46005002	Гьелдаса пашманлъизе кколеб бакІалда нужер чІухІиго щиб ! Гьединаб инжитлъи жиндасан лъугьарав чи нужерго агьлуялда гьоркьоса вачахъизе кколаан нужеца .
46005003	Дирго рахъалъ абуни , черх гьаниб бугониги , рухІ гьениб нужеда аскІоб бугелъул , гьенив вугев гІадин вукІуна дун . Нужер данделъиялда нилъер ТІадегІанав ГІисал къудратгун цадахъ дирго рухІги гІахьаллъизабун , нилъер ТІадегІанав ГІисал цІаралдалъун дица хІукму къотІана
46005004	
46005005	гьеб иш гьабурав чи илбисалъул кверщаликье кьезе — биччанте гьесул мунагьаб напс хвезе . ТІадегІанав вачІараб къоялъ гьесул рухІ хвасарлъизеги бегьула .
46005006	Нужер гьеб гІамал кІодолъи лъикІаб хасият гуро . Нужеда рагІанищ гьадинаб кици : « ГьитІинаб реччеялъги гІемераб ханжу беччизабула » ?
46005007	Мунагьалъул басрияб речче тІубанго нахъе рехе . Гьебмехалъ речче гъорлъ гьечІого бежараб чедлъун лъугьина нуж . Гьединаб чедин нуж кколел ! Нилъер пасхаялъул кьегІер — МасихІ — цевего къурбанлъун лъугьиндалха !
46005008	РачІа гьанже нилъеца пасхаялъул байрамалде хІадурлъи гьабилин басрияб речче ( ай мунагьги квешлъиги ) цадахъ гьечІого . РеччичІел чадал ( ай бацІцІадабщинабги хІакъабщинабги ) цадахъ , росун хІадурлъизин гьелде .
46005009	Дица нужехъе битІараб кагътида хъван букІана пасатал чагІазулгун гьоркьоблъи гьабугейилан .
46005010	Пасатал , хъантІарал , макруял гІадамазул ва гьересиаллагьзабазе лагълъи гьабулел мажусиязул гуребха дица бицунеб букІараб . Гьездаса ратІалъизени , дуниял тун ине ккелаан ниж .
46005011	Дица хъван букІана , жидеца иман лъун бугиланги абун , пасалъиги гьабулел , хъантІун магІишатги гьабулел , гьересиаллагьзабазе лагълъиги гьабулел , мацІги гьабулел , хІилла-рекІкІги гьабулел , гьекъолдизеги гьекъолдулел гІадамазулгун хурхен гьабугейилан , хІатта гьезда цадахъ гІодор чІун кванагейилан .
46005012	Нилъер гуреб агьлуялъе суд гьабунги щайха дие ? Аллагьас гьабила гьезие суд . Нужерго агьлуялъул чиясе суд гьабизе кколаребищ нужеца ? ТІухьдузда хъван бугелъул : « Квешав чи нужер агьлуялда гьоркьоса нахъе вачахъе » , — ян .
46005013	
46006001	Жиндирго диналъул вацасдехун нужеда гьоркьоса пуланав чиясул дагІба-рагІи бугони , Аллагьасул халкъги рехун тун , иман гьечІезухъе суд гьабизе ине бегьилищ гьев ?
46006002	Нужеда лъаларебищ гьаб гІаламалъе суд Аллагьасул халкъалъ къотІизе букІин ? ГІаламалъего суд гьабизе бугел нужеда кІоларебищ гІиси-бикъинаб дагІба-рагІи къинабизе ?
46006003	Нужеда лъай : малаикзабазегицин суд гьабизейин нилъеца бугеб . Гьаб дуниялалъул ишал тІуразе кигІанха нужее бигьалъизе кколеб !
46006004	Гьединаб дагІба-рагІи нужеда гьоркьоб ккараб мехалъ , щай нужеца гьеб нужерго агьлуялда гьоркьоб къимат гьечІел гІадамазде гІарз бахъулеб ?
46006005	Нечоларищ нуж ? Диналъул вацал рекъезаризе кІолев цониги гІакъилав чи нужеда гьоркьов ватичІого вукІине рес гьечІо .
46006006	Бихьулищ — вацас вац судалде вачунев вуго , гьебги — иман лъечІез хІукму къотІизе .
46006007	Нужеда гьоркьоса гІадамал судалде ине ккеялъгицин нугІлъи гьабула нуж къеялъе . Нужее гьабураб зарал-зиянги баччун рукІинго лъикІ гурищ ? Нужехъа боцІи-рикъзи бахъиги хІехьон рукІинго лъикІ гурищ ?
46006008	Нужецайин абуни цоцазе зарал-зиян гьабулеб буго , цоцахъа боцІи-рикъзи бахъулеб буго . Лъие гьеб гьабулеб бугеб ? Нужерго вацазе !
46006009	Нужеда лъаларебищ пасатал гІадамазе Аллагьасул ПарччахІлъи насиблъулареблъи ? Нужго нужецаго гуккуге ! Пасалъи гьабулезе , гьересиаллагьзабазе лагълъи гьабулезе , зина гьабулезе , бихьиназдасан лазат босулел бихьиназе ,
46006010	хъантІаразе , цІогьабазе , гьекъолдухъабазе , мацІихъабазе , хъамалчагІазе — гьезул цонигиязе Аллагьасул ПарччахІлъи насиблъуларо .
46006011	Нужеда гьоркьорги рукІана гьединал гІадамал . Амма нуж гьанже чурун руго , рацІцІалъизарун руго , ТІадегІанав ГІиса МасихІил цІаралдалъун ва нилъер Аллагьасул РухІалдалъун ритІухълъизарун руго !
46006012	« Бокьарабщинаб гьабизе бегьула ! » — ян абула цо-цояз . Бокьарабщинаб гьабиялъул гуребха пайда букІунеб . « Бокьарабщинаб гьабизе бегьула ! » Амма дун сундулниги лагълъун лъугьине бегьуларо .
46006013	Цогидаз абула : « Квен — чохьое , чехь — квание ! » — ян . Аллагьас гьеб кІиябгоги пасалъизабула . Гьаваялда нахъбилълъине гуро черх бижун бугеб , ТІадегІанасе тІагІаталъейин . ТІадегІанас тІалаб гьабила гьелъул .
46006014	ТІадегІанав ГІиса хваралъуса вахъинавуна Аллагьас , жиндирго къудраталдалъун нужги хваралъуса рахъинарила гьес .
46006015	Нужеда лъаларебищ нужер чурхдулги МасихІил черхалъул бутІаби рукІин ? МасихІил черхалъул бутІа хъахІбал черхлъун лъугьинабизе бегьилищ ? Киданиги бегьуларо !
46006016	Нужеда лъаларебищ хъахІбаялда аскІов вегарасул черх гьелъул черхгун цолъулеблъи ? ТІухьдузда хъван бугелъул : « гьел кІиялго цолъун , цого лъугьина » .
46006017	ТІадегІанасде цолъарасул рухІ гьесул РухІгун цолъула .
46006018	ХъахІбалъи рикІкІад гьабе ! Цогидал мунагьал инсанасул черхалдаса къватІирехун ккарал рукІуна . ХъахІбаяв чиясин абуни , мунагь гьабула жиндирго черхги хІакъирлъизабун .
46006019	Аллагьасдасан нужее щвараб Илагьияб РухІ жаниб чІолеб мукъадасаб рукълъун нужер черх букІин лъаларебищ нужеда ? ЦІикІкІараб мухьги кьун росун ругелъул , нужго бетІергьанал чагІи гуро нуж . Аллагь кІодо гьавизе пайда босе нужерго чурхдуздаса !
46006020	
46007001	Гьанже дица бицина нужеца дихъе кагътида хъван букІаралъул хІакъалъулъ . ЧІужугІаданалда аскІове къачІого вукІинго лъикІ бихьинчиясе .
46007002	Амма пасалъи цІикІкІун бугелъул , щивав бихьинчиясул жиндирго лъади йикІун лъикІ , щияй чІужугІаданалъулги жиндирго рос вукІун лъикІ .
46007003	Росас лъади бусада жиндасаго рикІкІалъизайизе бегьуларо , лъадиялъ росги бегьуларо .
46007004	Жиндирго черхалъул кверщел лъадиялъухъ гуро бугеб , росасухъ буго . Гьединго жиндирго черхалъул кверщел росасухъ гуро бугеб , лъадиялъухъ буго .
46007005	КІиялго разилъун , Аллагьасе гьари-дугІаялъе цодагьабго заманаялъ гурони , цоцаздаса ратІалъуге . Цинги нахъеги цадахъ рукІа . Гьедин хьвадани , илбисалда кІвеларо , чорхол гьава къинабизе кІолеб гьечІолъи бихьун , нуж къосинаризе .
46007006	Гьаниб дица нужее амру гьабулеб гьечІо гьедин гурони бегьуларилан . Нужее бигьалъи гьабулеб буго .
46007007	Гьайгьай , дие бокьилаан киналго гІадамал дун гІадин чІолелани . Амма Аллагьас щивасе гьунар кьун буго : цоясе гьадинаб , цогидасе додинаб .
46007008	Къороллъун хутІарал бихьиназдаги руччабаздаги дица абилаан , дун гІадин , ялгъузго рукІайилан .
46007009	Къороллъи хІехьезе кІолеб гьечІони , ригьин гьабизе ккела . Ригьнаде руссинго лъикІ , хІасраталъ рухІизегІан .
46007010	Ригьнада ругезени , дица гуреб , ТІадегІанас гьабулеб буго амру : лъади росасдаса ятІалъизе бегьуларо .
46007011	Нагагь ятІалъани , ялгъузго йикІине ккела яги росгун рекъезе ккела . Росасги лъади йиччан тезе бегьуларо .
46007012	Цогидаздани , ТІадегІанас гуреб , дица абулеб буго : диналъул вацасул лъади иман лъечІей йигони , амма росасда цадахъ чІезе къабуллъулейги йигони , къватІие йитІуге гьей .
46007013	ЧІужугІаданалъул рос иман лъечІев вугони , гьелда цадахъ чІезеги разилъулев вугони , ятІалъуге гьесдаса .
46007014	Иман лъечІев росасдаса Аллагь разилъула гьесул иман лъурай лъади сабаблъун . Иман лъечІей лъадиялдасаги Аллагь разилъула гьелъул иман лъурав рос сабаблъун . Гьедин букІунаребани , гьезул лъималги мажусиязулго гІадинал рукІинаан . Гьедин бугелъул , гьел лъималаздасаги Аллагь разилъула .
46007015	Иман лъечІев росасе яги лъадуе ратІалъизе бокьани , риччанте ратІалъизе . Гьедин кколеб бугони , диналъул вацасда яги яцалда тІадаб гьечІо жидерго ригьин цІунизе . Аллагьасни рекъон рукІайилан абулеб буго .
46007016	Дуда щиб лъалеб , лъади , дурго рос хвасар гьавизе дуда кІоларевлъи ? Дуда щиб лъалеб , рос , дурго лъади хвасар гьайизе дуда кІоларейлъи ?
46007017	Амма нужер щивав вукІине виччанте ТІадегІанас гьесие бихьизабураб хІалалда , гьев хутІизе виччанте Аллагьас гьев жиндихъего ахІараб куцалда . Гьединабго амру гьабула дица кинабго иман лъуразул агьлуялъеги .
46007018	Сунат гьабурав вугони Аллагьас ахІун , гьеб балъго гьабизе ккеларо . Сунат гьабичІев ахІун вугони , сунат гьабизеги ккеларо гьес .
46007019	Сунат гьабиги — рикІкІунаро , сунат гьабичІолъиги — рикІкІунаро , Аллагьасул амруял тІуразари буго аслуги кьучІги !
46007020	Аллагьас кинавлъун инсан жиндихъего ахІаниги , гьединавлъун хутІизе виччанте гьев .
46007021	Гьес ахІараб мехалъ мун лагълъун вукІарав ватани , гьелъулги пикру гьабуге дуца . Амма тархъанлъизе рес бугони , гьелъие гІамал гьабе .
46007022	ТІадегІанас жиндихъего ахІарав лагъ ТІадегІанасда цеве эркенав чилъун ккола , эркенго вукІаго ахІаравги МасихІил лагъ ккола .
46007023	Аллагьас цІикІкІараб мухьги кьун росун ругелъул , гІадамазул лагъзаллъун ккезе чІоге !
46007024	Кинавлъун гьес жиндихъего ахІаниги , гьединавлъун хутІизе виччанте , вацал , гьев Аллагьасда цеве !
46007025	Росасе инчІел ясазул рахъ цІехани , гьелъул рахъалъ ТІадегІанасдасан бачІараб амру гьечІо дихъ . Амма дица дирго пикру бицина , Аллагьасул баркаталдалъун дунги вугелъулха божизе бегьулев чи .
46007026	ЗахІматаб заман бугелъул , живго вугеб хІалалъ чІейго лъикІ чиясе .
46007027	Лъади ячун йигищ — йиччан тоге . Ячун гьечІищ — гьей ялагьизе лъугьунге .
46007028	Амма лъади ячинги мунагь гуро . ГІурай яс росасе инги мунагь гуро . Амма ригьнаде руссиндал , гьаб дуниялалъул къварилъи-захІмалъи рещтІина нужеде . Дие бокьилаан гьелдаса нуж цІунизе .
46007029	Дие бокьун буго , вацал , нужеда абизе , гьаб дуниялалъе заман дагьлъун бугилан . Лъудби рачаралги хьвадизе ккела лъудбиго гьечІел гІадин .
46007030	ГІодулел ругелги хьвадизе ккела гІодулелго гьечІел гІадин . Рохун ругелги хьвадизе ккела рохунго гьечІел гІадин . Босаралги хьвадизе ккела жидеца щибго босичІеб гІадин .
46007031	Дуниялалъул ишазде машгъуллъаралги хьвадизе ккела гьезде машгъуллъунго гьечІел гІадин . Гьаб дуниял тІагІун инехъин бугелъулха !
46007032	Дие бокьун буго нуж сундулго ургъел гьечІого рукІине . Лъади гьечІев чи ТІадегІанасе гьабулеб тІагІаталъул ургъалида вукІуна , ТІадегІанав разилъи тІалаб гьабула гьес .
46007033	Лъади йигев чи дуниялалъул ургъалида вукІуна , лъади разилъи тІалаб гьабула гьес .
46007034	Гьедин кІийиде викьун вукІуна лъади ячарав чи . Росасе инчІей чІужугІадан яги гІолохъанай яс ТІадегІанасе гьабулеб тІагІаталъул ургъалида йикІуна , гьесда цебе черхги ракІги бацІцІадго цІунизе . Рос вугей чІужугІадан дуниялалъул ургъалида йикІуна , рос разилъи тІалаб гьабула гьелъ .
46007035	Дица гьеб кинабго абулеб буго нужее лъикІлъиялъе . Щибниги жо нужее гьукъизе гуро дун кІалъалев вугев . Дие бокьун буго гьениб нужер ишазулъ гІадлу-тадбир букІине ва сундего машгъуллъичІого нужеца ТІадегІанасе хъулухъ гьабизе .
46007036	Лъицаниги рикІкІунеб бугони абурай яс ячинчІого тезе рекъараб гьечІилан , гьелдехун бугеб хІасратги къезабизе кІолеб гьечІони , биччанте гьес жиндирго рекІее бокьараб гьабизе . Гьей ячани гьев мунагьалъукье кколаро .
46007037	Амма гьей ячине сунцаниги тІамулев гьечІони , ячинчІого тезе кьури гьечІеб хІукмуги гьабун бугони , жиндирго хІасраталда квелъ базеги кІолеб бугони , — гьеб лъикІ ккела .
46007038	ХІасил : жиндирго абурай ячин лъикІ буго , амма ячинчІого тани , дагьабги лъикІ .
46007039	Лъади ригьнада хутІула гьелъул рос чІаго вугевгІан заманалда . Рос хвани , гьелъул ихтияр буго жиндиего бокьарав чиясе ине . Амма ГІисаде иман лъурав чи вукІине ккела гьев .
46007040	Къороллъудаго чІани , гьей жеги талихІай йикІина . Гьединаб буго дир пикру , Аллагьасул РухІ щварав чи вугилан ккола дун .
46008001	Гьанже бицинин мажусиязул аллагьзабазе къурбаналъе хъурал жалазул гьанал хІакъалъулъ . Нилъер киназулго гІелму-лъай бугилан битІун абулеб буго нужеца . Амма гІелму-лъаялъ гІадамасул гІамал кІодолъизабула . Рокьиялъ берцинго гІуцІула инсанасул гІумру .
46008002	Жинда цо щибниги лъалилан ракІалде кколеб бугони , унго-унгояб лъай гьесие щун букІунаро .
46008003	Амма Аллагь вокьулев чи Аллагьасда лъала .
46008004	Мажусиязул аллагьзабазе къурбаналъе хъурал жалазул рахъ босани : нилъеда лъала гьезул аллагьзаби щибго гурел жал рукІин , цо гурони , тІокІав батІияв Аллагь гьечІевлъиги .
46008005	Ракьалда рукІа , зобалазда рукІа гьел аллагьзабийилан абулел жал ругилан телин ( гьел цІакъ гІемер руго — « аллагьзабийилан » абулелги , « бетІергьабийилан » абулелги ) .
46008006	Амма нилъер Эмен — Аллагь цохІо вуго , жинца кинабго бижарав ва жиндиего гІоло нилъ рижарав . Нилъер цо бетІергьан вуго — ГІиса МасихІ . Гьесдалъун бижун буго кинабго , гьесдалъун нилъги чІаголъана .
46008007	Киназдаго гуребха гьеб лъалеб . Цо-цоял гьел гьересиаллагьзабазде цІакъго ругьунлъун руго ва гьез гьанжегицин мажусиязухъа босараб гьан кваналеб буго , дозие къурбанлъун гьебги рикІкІун . Мунагь ккеладайилан щакдарулелги руго гьел , хІарамаб жоцин кваналеб бугодай жидецаян .
46008008	Амма кваница нилъ Аллагьасде гІагар гьаруларо . Гьеб кваначІогойилан камулеб жоги гьечІо нилъее , квананилан щолеб жоги гьечІо .
46008009	Бегьулебилан рикІкІунебги бегьуларебилан рикІкІунебги кваналеб букІин гьел иман загІипазе нухда хІетІе тункулеб гамачІлъун лъугьине гурин .
46008010	Мунагь ккеладайилан щакдарулев чиясда вихьани гьединаб лъай бугев мун мажусиязул мукъадасаб рокъов гІодовги чІун кваналев , духъ валагьун , гьесги кванала гьезул къурбаналъул гьан .
46008011	Гьедин гьеб дур « гІелму-лъай » сабаблъун — гьев иман загІипав чи — жиндие гІоло МасихІ хвалде арав дур диналъул вац хвезеги бегьула .
46008012	Дурго вацазе заралаб мунагь гьабун , щакдарулеб гьезул ракІги лъукъун , МасихІиде дандечІун мунагь гьабулеб буго дуца .
46008013	Гьедин , дир вац къосиналъе сабаблъун квен лъугьунеб бугони , гьев къосинавизегІан , киданиги гьан кІалдибе босичІого чІела дун !
46009001	Дун эркенав чи гурищ ? Дун МасихІил чапар гурищ ? Нилъер ТІадегІанав ГІиса вихьарав чи гурищ ? ТІадегІанасде нуж цолъи дир хІаракатчилъиялъул хІасил гурищ ?
46009002	Цогидазе дун чапар ватичІониги , нужее дун чапарлъидалха ! ТІадегІанасде цолъараб нужер гІумруялъ нугІлъи гьабула дун МасихІил чапар вукІиналъе .
46009003	Гьеле гьедин , дунго ритІухъ гьавун , жаваб кьола дица дир ишазул цІех-рех гьабизе бокьаразе .
46009004	Кваназеги гьекъезеги гІарац щвезе ихтияр гьечІебищ нижер ?
46009005	Нижер ихтияр гьечІебищ , цогидал чапарзабаз гІадин , ТІадегІанав ГІисал вацаз яги Пётрица гІадин , нилъер диналъул яцаздасан лъади ячине ва гьейгун цадахъ сапаралде ине ?
46009006	Яги гІицІго диеги Барнабаегийищ ихтияр гьечІеб бетІербахъиялъе хІалтІичІого чІезе ?
46009007	Мухьдахъ ккурав рагъухъан жиндирго гІарацги харж гьабун вагъулевищ ? Жиндирго цІибил квинчІого толебищ ахихъанас ? Жиндирго рохьдолъа гІачиязул рахь гьекъечІого толебищ вехьас ?
46009008	ГІадамазул гІадатияб гІумру-яшавалдасан гьединал мисалал рачине бегьи гуребги , гьелъулго хІакъалъулъ Къануналдаги буго .
46009009	Мусал Къануналда хъван бугелъулха : « Лал бокъунеб бугеб оцол кІалалда таргьа баге » , — ян . Аллагьас оцазул тІалаб-агъаз тІаде босун абурал рагІабийищ гьел ?
46009010	Гьес нилъер хІакъалъулъ гуребдай гьеб абун бугеб ? Гьайгьай , нилъер хІакъалъулъ абун буго . Векьарухъанас бекьула ва лал тІамулес лалги тІамула хуриса бачІаралъул бутІа щвезе хьулалда .
46009011	Нужеда гьоркьоб Илагьияб РухІалъул хьон хьарал нижеца хьул-къасд гьабулеб бугони , гьелдасан бижаралъул бутІа бетІербахъиялъе щвелародайилан — цІикІкІараб мухьищха гьеб кколеб ?
46009012	Цогидазул ихтияр батани нужедасан кумек тІалаб гьабизе , гьайгьай , нижер жеги цІикІкІараб ихтияр буго гьелъие . Амма нижеца киданиги пайда босичІо гьеб ихтияралдаса . Нижеца кинабго хІехьола МасихІил хІакъалъулъ Рохалил хабаралъе сундулъго квалквал-квекІен гьечІого хутІизе .
46009013	Нужеда лъаларебищ Мукъадасаб Рокъоб хъулухъ гьабулел чагІаз гьенисан бетІербахъулеблъи ? Къурбаналъул гьан лъолеб бакІалъул тІалаб гьабулезеги гьеб къурбаналъул бутІа жидеего босизе ихтияр букІин лъаларебищ ?
46009014	Гьединго ТІадегІанасги бихьизабун буго Рохалил хабар лъазабулезги гьелдасан бетІербахъеян .
46009015	Гьединаб цониги ихтияралдаса цониги нухалъ пайда босичІо дица . Гьанжеги дица нужехъе гьеб тІалаб гьабун гуро хъвалеб бугеб . Дунго чІухІизе бегьулелдаса махІрумлъизегІан хвезе бокьила .
46009016	Рохалил хабар лъазабулеб бугилан чІухІдаризе бегьуларо дун . Дица тІубазабичІого гІолареб тІадкъай бугелъулха гьеб ! Рохалил хабар халкъалда лъазабичІони , балагь рещтІаги диде !
46009017	Дунго лъикІав лъугьун гьеб гьабулеб букІарабани , гьелъухъ мухьги щвелаан дие . Дунго лъикІав лъугьун гуро , дида тІадкъан бугелъул гьабулеб буго .
46009018	Щиб кириха дие щолеб бугеб ? Дие щолеб кири ккола — дица щибго мухь гьечІого Рохалил хабар лъазабулеб букІин ва гьелдалъун дие бугеб ихтияралдаса пайда босулеб гьечІолъиги .
46009019	Дун эркенав чи вуго , лъилниги лагъ гуро , амма дун киназулго лагълъун лъугьана , кигІан кІваниги цІикІкІун гьел дихъ гІенеккизе бокьун .
46009020	ЖугьутІазда гьоркьов дун лъугьана жугьутІав гІадин , жугьутІал дихъ гІенеккизе бокьун . Къанун цІунулезда гьоркьов дун хьвадана гьеб Къанун цІунулев чи гІадин ( Къануналъ дида тІад кверщел гьабулеб гьечІониги ) , Къанун цІунулелалги дихъ гІенеккизе бокьун .
46009021	Къанун лъаларезда гьоркьов дун чІана Къанун лъаларевлъун , ( амма МасихІил кверщаликь вугев дида Аллагьасул къанун лъала ) , Къанун лъаларел чагІиги дихъ гІенеккизе бокьун .
46009022	ЗагІипазе дун загІипавлъун лъугьана , загІипалги дихъ гІенеккизе бокьун . Киназдаго гьоркьов дун гьезда релълъун лъугьана , щиб сабаб-гІамал батунги гьезул цо-цоялгІаги хвасар гьаризе бокьун .
46009023	Гьеб кинабго дица гьабулеб буго Рохалил хабаралъе гІоло , гьелъул баркаталъул бутІа насиблъизе бокьун .
46009024	Нужеда лъаларищ : къецазда киналго рекерухъаби рекерула , амма бергьенлъиялъул шапакъат цоясе гурони щоларо . Нужги рекере гьеб шапакъат щвезе бокьун .
46009025	Къецазул киналго гІахьалчагІаз гІемераб жоялдаса жалго махІрум гьарула , речІалел тІугьдузул гор щвезе бокьун . Нилъецани гьеб гьабула речІаларел тІугьдузул гор щвезе бокьун .
46009026	Гьедин дунги векерулев вугев ватани , мурадалде щвезе бокьун векерулев вуго . Зарул рагъулъ дунги гІахьаллъулев вугев ватани , зарал гьаваялде хьвагІизе гуро .
46009027	Кьабулеб-тункулебги хІехьон , квегъулеб буго дица черх , гьелда тІад кверщелги гьабулеб буго , цогидалги къецазде ахІун , дунго гъоркь хутІилевилан хІинкъун .
46010001	Дие бокьун буго , вацал , нужеда ракІалде щвезабизе : Мисриялдаса нахъе унеб мехалда нилъер киналго умумул накІкІул рагІдукь ккун рукІана , киназго ралъадги бахана .
46010002	Киналго гьел Мусада нахърилълъун накІкІуцаги ралъдацаги чурана .
46010003	Гьез киназго кванана цого-цо илагьияб квен ,
46010004	цого-цо илагьияб гьекъелги гьекъана гьез . Илагьияб кьурулъан чвахун бачІараб лъим гьекъана гьез . Гьеб кьуру гьезда цадахъ букІана . МасихІ ккола гьеб .
46010005	Амма гьезул гІемерисез Аллагь рази гьавичІо — гьезул жаназаби авлахъалда щущана .
46010006	Гьеб буго нилъее мисал — гьел гІадин нилъ квешлъиялда нахърилълъинчІого рукІине .
46010007	Гьезул цо-цояз гІадин аллагьалилан тарал жалазе лагълъи гьабуге нужеца . ТІухьдузда хъван бугелъулха : « ГІодор чІун кваназе-гьекъезе лъугьана халкъ , цинги аллагьилан тараб жоялъул хІурматалда пасатабщинабги хъубабщинабги гьабизе лъугьана » .
46010008	Гьезул цо-цояз гІадин хъахІбалъи гьабиларин нилъеца . Гьез хъахІбалъи гьабуна — ва цохІо къоялъ гьезул къоло лъабазарго чи хвана .
46010009	Гьезул цо-цоял гІадин , БетІергьанасул хІалбихьизе лъугьинарин нилъ . Гьел хвана борхьаз хІанчІун .
46010010	Гьезул цо-цоял гІадин , Аллагьасде дандечІун , гъулгъудизе бегьуларо нилъ . Гьеб сабаблъун хвалил малаикас хвезаруна гьел .
46010011	Гьеб киналъулго хІакъалъулъ ТІухьдузда хъван буго нилъее гІакълу щвеялъе гІоло . Ахирзаманаялде гІагарлъулел ругелъулха нилъ .
46010012	Гьединлъидал , вахъун чІун вугилан ккарав гІодов ккезе гурин .
46010013	ГІадамазда гьоркьоб букІунеб гурони гІазаб-балагь рещтІинчІо нужеде . Аллагьас жиндирго къотІи хвезабуларо — хІехьезе кІолареб гІазаб-балагь биччаларо гьес нужеде . ГІазаб-балагьалда цадахъго гьес нужее бихьизабила гьеб хІехьезе ресги .
46010014	Гьединлъидал , дир хириял , гьересиаллагьзабазе лагълъи гьабиялдаса рикІкІалъе .
46010015	ГІакъилал гІадамазда гІадин бицунеб буго дица нужеда . Нужецаго пикру гьабе дица бицаралъул .
46010016	ТІадегІанасул хІурматалда нилъ гІодор чІун сардилъ кванала ва , гьари-дугІа гьабун , щурминиса чагъирги гьекъола , — гьелъул магІна ккола МасихІица тІураб бидулъ нилъерги бутІа букІин . Кваналаго нилъеца чед бекиялъул магІна ккола МасихІил чорхолъги нилъер бутІа букІин .
46010017	Гьеб чед цо бугелъул , нилъ гІемер ругониги , цохІо черх лъугьуна . Нилъеца кинацаго цохІо чед цоцазе бикьун кваналелъулха !
46010018	Исраилил халкъалъухъ балагье : къурбаналъе хъураб жо кваналелщиназ жидерго бутІа лъолагури гьез гьабулеб тІагІаталъулъ .
46010019	Щиб абизе дие бокьун бугеб : гьересиаллагьзабазе гьабулеб къурбан магІнаяб жо бугиланищ ? яги гьересиаллагь магІнаяб жо бугиланищ ?
46010020	Гуро ! Дие абизе бокьун буго : мажусиязул къурбан гьез Аллагьасе гуро гьабулеб , жундузе гьабула . Дие бокьун гьечІо нужеца жундузулгун гьоркьоблъи гьабизе .
46010021	Цин ТІадегІанасул щурминисан , цин жундузул щурминисан гьекъезе бажариларо нужехъа . Цин ТІадегІанасул столалдасан , цин жундузул столалдасан кваназеги бажариларо .
46010022	БетІергьанасул ццин бахъинейищ нужее бокьун бугеб ? Гьесдаса къуваталищ нилъ ругел ?
46010023	« Бокьарабщинаб гьабизе бегьула » , — ян абула цо-цояз . Амма бокьарабщиналъул гуро пайда бугеб . « Бокьарабщинаб гьабизе бегьула » . Амма бокьарабщиналъ гуро кумек гьабулеб .
46010024	Биччанте щивав чи жиндиего пайдаялъе гуреб , гІагарда вугесе пайдаялъе хІалтІизе .
46010025	Нужеца базаралдаса гьан босе щибго цІехечІого ва хІинкъичІого кванай .
46010026	ТІухьдузда хъван бугелъулха : « Ракьги ракьалда бугебщинабги БетІергьанасулин » .
46010027	Иман лъечІев чияс мун гьоболлъухъ ахІани , ине ракІалде ккани , дудаго цебе лъураб жо кванай щибго цІехечІого ва хІинкъичІого .
46010028	Мажусиязул къурбаналъул бугин гьеб квенилан дуда лъицаниги абуни , дуца гьеб кванаге , дуда гьеб абурав чи гІодове виччазавизе .
46010029	Гьеб кваназе мун хІинкъиялъул гуро дица бицунеб бугеб , гьев хІинкъун вукІиналъулин . Цо лъицаниги гьикъани : « Цогидасул хІинкъи сабаблъун диего бокьараб гьабичІого тезе щай дица кколеб ?
46010030	Аллагьасе реццги гьабун дица гьеб квани , лъица дида гІайиб чІвалеб , Аллагьасе рецц гьабун дун квананилан ? »
46010031	Щиб гьабулел ругониги — кваналел ругониги , гьекъолел ругониги , — Аллагьасе рецц гьабичІого тоге .
46010032	ЖугьутІалги , грекалги , Аллагьасде иман лъуразул агьлуги къосинариларедухъ хьваде нуж .
46010033	Диего пайдаялъе гуреб , гьел хвасарлъизе гІологи гІемеразе пайдаялъе гІологи хІалтІулев дун гІадин хьваде .
46011001	Дица МасихІидасан мисал босулеб бугеб гІадин , дидасан нужецаги мисал босе .
46011002	Дица нуж реццула , дун нужеда киданиги кІочон толев гьечІелъул , дие щваралда рекъон нужеда дица малъарабги рехун толеб гьечІелъул .
46011003	Амма дие бокьун буго нужеда бичІчІизе : щивав чиясул бетІергьан МасихІ вуго , лъадиялъул бетІергьан рос вуго , МасихІил бетІергьан Аллагь вуго .
46011004	ДугІа гьабулеб яги иман лъуразул агьлуялда Аллагьасул амру лъазабулеб мехалъ бихьинчияс тІагъур бахъичІони , жиндирго бетІер инжит гьабула гьес .
46011005	ДугІа гьабулеб яги иман лъуразул агьлуялда Аллагьасул амру лъазабулеб мехалъ чІужугІаданалъ кІаз тІаса бахъани , жиндирго бетІер инжит гьабула гьелъ . БетІер кІкІварай гІадин йикІунелъулха гьей .
46011006	КІаз чІвазе бокьуларей чІужугІаданалъ бетІер къунцІизе ккела . КъунцІараб яги кІкІвараб бетІергун хьвадизе гьей намуслъулей йигони , биччанте гьелъ кІаз чІвазе .
46011007	Бихьинчияс тІагъур лъезе бегьуларо , Аллагьас кІодо гьавизе вижун вугелъул гьев . ЧІужугІаданги йижун йиго бихьинчи кІодо гьавизе .
46011008	ЧІужугІаданалдасан вижичІелъулха бихьинчи , бихьинчиясдасан чІужугІадан йижидал .
46011009	ЧІужугІаданалъе гІоло вижичІелъулха бихьинчи , бихьинчиясе гІоло чІужугІадан йижидал .
46011010	Гьединлъидалин чІужугІаданалъ бетІералда кІаз чІвазе кколеб , гьей росасул ихтияралда йикІин малаикзабазда лъазе .
46011011	Амма ТІадегІанасде цолъараб мехалда лъадиги росасул ихтияралда йикІуна , росги лъадиялъул ихтияралда вукІуна .
46011012	ЧІужугІадан бихьинчиясдасан йижун йикІаниги , бихьинчи чІужугІаданалъ гьавуна . Кинабгоги Аллагьасдасан буго !
46011013	Нужецаго пикру гьабе , чІужугІаданалда рекъараб бугищ бетІерги гІицІго тун дугІа гьабизе ?
46011014	Жибго тІабигІаталъги бихьизабулеб гьечІищ нужеда халатаб расалъ бихьинчи суризавулев вукІин ?
46011015	Халатаб расалъ чІужугІадан берцинлъизаюлей гьечІищ ? БетІералда чІвалеб кІаз гІадин буго гьелъие рас .
46011016	Гьелда дагІба базе бокьарав чиясда дица абила , нилъерги гьечІин гьединаб гІадат , иман лъуразул жамагІатазулги гьечІин .
46011017	Гьанже гьабизехъин бугеб насихІаталъулъни дица нуж рецциларо : нужер данделъиялъул зарал цІикІкІараб буго гьелъул пайдаялдаса .
46011018	Цо бугони , дида рагІана нужер агьлу данделъараб мехалда гьениб дагІба-рагІи кколилан . Гьеб тІубанго гьереси гьабизеги кІвеларо .
46011019	Жидедаса Аллагь разилъаралал ратІа рахъизе лъазелъун нужеда гьоркьоб рикьи ккезе кколелъулха .
46011020	Масала , гьенир данделъараб мехалда ТІадегІанасул хІурматалда гуро нуж кваналел .
46011021	Цоясдаса цояв цеве ккезе тІалаб гьабун кваналел-гьекъолел руго нуж — цояв вакъун хутІулев вуго , цогидав мехтулев вуго .
46011022	Кваназеги гьекъезеги нужер рукъ гьечІебищ ? Аллагьасде иман лъуразул агьлу инжит гьабизеги мискин-пакъир къварид гьавизегийищ нуж данделъулел ? Щибха дица абилеб ? Нуж реццизейищ лъугьинев ? Лъугьинаро !
46011023	ТІадегІанасдасан лъана дида гьаб кинабго нужеда малъулеб бугебщинаб . Досие хиянат гьабураб сордоялъ ТІадегІанав ГІисаца , цо чедги кодобе босун ,
46011024	тІаде дугІаги гьабун , гьебги бек-бекун абуна : « Гьаб буго нужее гІоло къурбанлъулеб дир черх . Дунги ракІалде щун , нужецаги гьабе гьадин » .
46011025	Кванан рахъараб мехалъ , додинго щурунги кодобе босун , гьес абуна : « Гьаб буго дир би — ЦІияб КъотІи щулалъиялъе тІолеб би . Гьеб щурминисан чагъир гьекъолеб мехалъ , дун ракІалде щва нужеда » .
46011026	Гьединлъидал гьеб чед кваналебщинахъе ва гьеб щурминисан чагъир гьекъолебщинахъе нужеца , Дов вачІинегІан , гІадамазда лъазабулеб буго ТІадегІанасул хвалил хІакъалъулъ .
46011027	Гьедин , бегьулареб къагІидаялъ ТІадегІанасул чед кваналев ва гьесул щурминисан чагъир гьекъолев чияс мунагь гьабулеб буго — ТІадегІанасул черхги биги инжит гьабулеб буго .
46011028	Цин инсан жиндирго рекІелъе ваккизе ккола , мустахІикъав вугищали лъазе . Цинги кваназе бегьула гьеб чед ва гьеб щурминисан чагъир гьекъезеги бегьула .
46011029	ТІадегІанасул черх бичІчІичІого кваналев ва гьекъолев чияс жиндаго тІаде тамихІ цІалеб буго .
46011030	Гьединлъидалин нужеда гьоркьор загІипалги унтаралги гІемерлъун ругел , цо-цоял холелги ругел .
46011031	Цин нилъ нилъерго рекІелъе раккани , Аллагьасул тамихІ букІинаро нилъее .
46011032	Аллагьас нилъее тамихІги гІадлуги гьабулеб буго , — цогидаб гІаламалъе букІине бугеб жазаялдаса нилъ хвасарлъизе .
46011033	Гьединлъидал , вацал , нужер данделъи Аллагьасул тамихІлъун лъугьинчІого букІине , кваназе киналго тІаде щвезегІан чІа . Вакъарав чи рокъовго кванан вачІа . Цогидал амруял дица нужее кьела дунго гьениве вачІараб мехалъ .
46011034	
46012001	Илагьияб РухІалъ кьураб махщел-гьунаралъул рахъалъ абуни , дие бокьун гьечІо , вацал , нужеда гьеб мекъи бичІчІизе .
46012002	Нужеда ракІалда бугищ , мажусияллъун рукІараб заманалда аллагьзабийилан тарал , кІалъазе кІал гьечІел жалазе лагълъи гьабиялъ нуж батІи-батІияб къагІидаялъ къосинарураб куц ?
46012003	Гьединлъидал дие бокьун буго нужеда бичІчІизе : инсанасулъ Аллагьасул РухІ бугони , гьес абиларо ГІисае нагІана батагийилан . Жиндилъ Илагьияб РухІ гьечІони , лъицаниги абиларо ГІиса ТІадегІанав вугилан !
46012004	Махщел-гьунар батІи-батІияб букІуна . Амма гьеб кинабго цохІо Илагьияб РухІалъ кьола .
46012005	Хъулухъ гьабиялъулги руго батІи-батІиял къагІидаби . Амма гьел киналго цохІо ТІадегІанасе руго .
46012006	ХІалтІи-ишги батІи-батІияб буго . Гьеб кинабго гьабизе киналго тІамулев Аллагь цохІо вуго .
46012007	Щивав инсанасулъе РухІ хасаб къагІидаялъ рещтІуна киназего пайдаялъе .
46012008	Цоясе РухІалъ кьола гІакъилаб калам , цогидасе гьебго РухІалъ кьола гІелму-лъай малъизе махщел .
46012009	Гьебго РухІалъ цогидасулъе иман тІинкІула , цогидасе гьебго РухІалъ кьола унтарал сахлъизаризе гьунар ;
46012010	цоясе кьола мугІжизат бихьизабизе къудрат , цогидасе — иман лъуразул агьлуялда Аллагьасул амру лъазабизе махщел ; цоясе — РухІалдасан бугебги гьелдасан гьечІебги батІа гьабизе гьунар , цогидасе — батІи-батІиял мацІазда кІалъазе лъай , яги батІи-батІиял мацІазда бицунеб жо цогидазда бичІчІизабе бажари .
46012011	Гьеб кинабго гьабула цохІо РухІалъ , гьедин жиндиего бокьухъе щивав чиясе кьола гьелъ махщел-гьунар .
46012012	Мисалалъе босилин инсанасул черх . Черх цо буго , лугби гІемер руго . КигІан гІемер ругониги гьел лугбуздасан лъугьун буго цохІо черх . Гьединав вуго МасихІги .
46012013	ЦохІо РухІалдалъун киналго нилъ чурун рацІцІалъана , цого черхлъун лъугьана — жугьутІалги , грекалги , лагъзалги , уздензабиги . Цого РухІалдасан гьекъезаруна киналго .
46012014	Цо лагаялдасан гуро черх лъугьун бугеб , гІемераздасанин .
46012015	Масала , бохалъ жиб квер гурин ва гьаб черхалъул лагаги гурилан абуниги , чорхол лагалъун хутІулагури гьеб .
46012016	Яги гІиналъ жиб бер гурин ва гьаб черхалъул лагаги гурилан абуни , чорхол лагалъун хутІулагури гьеб .
46012017	ТІолабго черх цохІо бералдасан гІуцІараб букІарабани , гьелда кин рагІилеб букІараб ? ТІолабго черх гІиналдасан гІуцІараб букІарабани , махІ кин гьелда лъалеб букІараб ?
46012018	Амма Аллагьас киналго лугби ургъунго цо чорхолъ рекъезарун руго ва щибаб лагаялъе бакІги бихьизабун буго .
46012019	Кинабго цо лага бугони , черх букІинищха .
46012020	Гьединлъидал лугби гІемер руго , черх цо буго .
46012021	Бералъ квералда абизе рес гьечІо дие мун къваригІунарилан . Яги бетІералъ бохдузда абизе рес гьечІо дие нуж къваригІунарилан .
46012022	Амма бищунго загІипалилан кколел лугби чорхое лъугьун ратула бищунго къваригІунеллъун .
46012023	« ХІурмат гьабизе » кколарелилан рикІкІунел лугбузул гурищ нилъеца цІикІкІун тІалаб гьабулеб ? Берцинал лугбуздехун гьечІеб тІалаб-агъаз гьабулагури нилъеца сураралилан кколел лугбузул . Аллагьас черх гІуцІун буго къимат гьечІел лугбузул тІалаб-агъаз цІикІкІунеб къагІидаялъ ,
46012024	
46012025	— чорхолъ дагІба-рагІи ккечІого букІине ва киналго лугбуз бащадго цоцазул тІалаб-агъазги гьабизе .
46012026	Цо лага унтани , киналгоги унтула . Цо лага беццани , киналгоги рохула .
46012027	Нуж киналго МасихІил черх ккола . Нужер щивав чи гьеб чорхол лагаги бутІаги ккола .
46012028	Иман лъуразул агьлуялъе Аллагьас тІоцере чапарзаби тІамуна , кІиабизе — халкъалда Аллагьасул амру лъазабулел чагІи , лъабабизе — мугІалимзаби , цинги мугІжизат бихьизабулел чагІи , цинги гІадамал сахлъизарулел чагІи , кумекчагІи , бетІерлъи гьабулел чагІи , батІи-батІиял мацІазда кІалъалел чагІи ритІана .
46012029	Кинавго чи чапар вукІуневищ ? Кинавго чиясухъа бажарулебищ Аллагьасул амру халкъалда лъазабизе ? Кинавго чи мугІалим вукІуневищ ? Кинавго чиясда кІолебищ мугІжизат бихьизабизе ?
46012030	Кинавго чиясул букІунебищ унтарал сахлъизаризе гьунар ? Кинавго чиясухъа бажарулебищ батІи-батІиял мацІазда кІалъазе ? Кинавго чиясухъа бажарулебищ батІи-батІиял мацІазда цогидазда бичІчІизабизе ?
46012031	Амма нужеца тІалаб гьабе бищунго лъикІаб махщел-гьунар щвезе . Гьанже дица нужеда бихьизабила гьелдасаги лъикІалде нуж рачунеб нух .
46013001	Киналго халкъазул , малаикзабазулгицин мацІалда кІалъазе лъалеб бугониги , дилъ рокьи гьечІони — дун ккола бухулеб къалиги пулеб зурмаги .
46013002	Аллагьасул киналго амруял дица халкъалда лъазарулел ругониги , кинабго балъгояб гІелму-лъай дилъ бугониги , мугІрул рилълъанхъизаризе кІолеб божи-иман бугониги , — дилъ рокьи гьечІони , дунги гьечІо .
46013003	Дица дир бугебщинаб боцІи-рикъзи мискинзабазе бикьаниги , дирго черх бухІизе кьуниги — дилъ рокьи гьечІони , щибго пайда гьечІо дие .
46013004	Рокьулъ сабру буго , гурхІел-рахІму буго , рокьулъ берчІегІерлъи гьечІо , рокьи беццаруларо , рокьи чІухІдаруларо ,
46013005	рокьулъ тІасанккей гьечІо , жиндиего пайдаялда хадубги лъугьунаро , рокьи ццидахунаро , гІайиб-гъвел гьелда кІочон тола ,
46013006	квешабщиналдаса бохуларо гьеб , хІакъабщиналдаса бохула .
46013007	Рокьи кидаго тІасалъугьуна , кидаго божула , кидаго хьул-къасдалда букІуна ва гьелъ щибго хІехьола .
46013008	Рокьи киданиги лъугІуларо . Аллагьасул амруял халкъалда лъазарулел руго — гьеб лъугІила . БатІи-батІиял мацІазда кІалъалел руго — гьебги тІагІина . ГІадамазулъ гІелму-лъай буго — гьебги лъугІила .
46013009	Нилъер гІелму-лъай камилаб гьечІелъулха , Аллагьасул амруял ричІчІиги камилаб гьечІелъулха .
46013010	ТІубанго камиллъараб тІаде бачІараб мехалъ , камиллъичІебщинаб тІагІина .
46013011	Лъимер вугеб мехалда дун лъимер гІадин гаргадулаан , лъимаца гІадин пикру гьабулаан , лъимадул гІадинаб гІакълуги букІана дир . КІудияв гІураб мехалъ , кинабго доб лъимадулаб дилъа лъугІана .
46013012	Гьанже нилъеда бихьулеб буго басрияб матІуялъусан гІадин . Доб мехалда цебе лъун бихьила . Гьанже дида цо бутІа лъала , доб мехалда тІубанго лъазе буго , Аллагьасда дун тІубанго лъалев вугев гІадин .
46013013	Гьанже нилъеда цадахъ хутІун буго божиги , хьулги , рокьиги . Гьеб лъабалъулго бищунго тІадегІанаб ккола рокьи .
46014001	Рокьи нужелъ цІикІкІине хІаракат бахъе . Илагьияб РухІалъ кьолеб махщел-гьунарги тІалаб гьабе , сундасаго цІикІкІун тІалаб гьабе Аллагьасул амруял халкъалда лъазаризе бажари .
46014002	БатІи-батІиял мацІазда гаргадулев чи гІадамаздехун гуро кІалъалев , Аллагьасдехунин . Илагьияб РухІалъул къудраталдалъун гьес балъголъи рагьулеб мехалъги , лъиданиги вичІчІуларо гьев .
46014003	Аллагьасул амруязул хІакъалъулъ бицунев чияс гІадамазе насихІат гьабула , къвакІун чІезеги ракІ бохизеги кумек гьабула .
46014004	БатІи-батІиял мацІазда кІалъаялъул пайда кІалъалесе букІуна , Аллагьасул амруял халкъалда лъазариялъул пайда иман лъуразул агьлуялъе букІуна .
46014005	Дие бокьилаан батІи-батІиял мацІазда нуж киналго кІалъазе , амма дагьабги лъикІ букІина Аллагьасул амруял халкъалда лъазаруни . Аллагьасул амруял халкъалда лъазарулев чи батІи-батІиял мацІазда кІалъазе лъалев чиясдаса тІадегІанав вуго . Иман лъуразул агьлуялъе пайда букІуна гьел мацІазда бицунеб жо бичІчІизабизе бажарулев чи гьезда гьоркьов вугони .
46014006	Масала , нужехъе вачІун дун батІи-батІиял мацІазда кІалъани , дидасан кинаб пайда , вацал , нужее букІинеб ? Аллагьасдасан амру нужеда лъазабулеб гьечІони , цогІаги гІакълу-насихІатги дидасан щолеб гьечІони , — щибго пайда букІинаро .
46014007	Мисалалъе росилин рухІ гьечІел жал — щвантІихги чагурги . Гьаркьал ратІа рахъизе лъаларедухъ щвантІих пулеб бугони яги чагур хъвалеб бугони , гьезда бачунеб бакъан кин лъалеб ?
46014008	Накъираялъул гьаракь магІна бичІчІулареб бугони , рагъде хІадурлъизехъин рукІин кин лъалеб ?
46014009	Гьединго , лъиданиги лъалареб рагІи бичІчІулареб мацІалда дуца абулеб бугони , лъида мун вичІчІилев ? Гьаваялда багъараб гьаракьлъун хутІила дур калам .
46014010	Дуниялалда цІакъго гІемерал мацІал руго , амма магІна гьечІеб рагІи цониги батуларо .
46014011	Дида мацІ бичІчІулеб гьечІони , гьеб мацІалъул чи дие чияр чи вуго , дунги гьесие чияр чи вуго .
46014012	Илагьияб РухІалдасан махщел-гьунар щвезе нужее бокьун батани , иман лъуразул агьлуялъе пайдаяб махщел-гьунар цІикІкІинабе .
46014013	БатІи-батІиял мацІазда кІалъалев чияс гьаризе ккола гьеб бичІчІизабизе гьунарги кьейилан .
46014014	БичІчІулареб мацІалда дица дугІа гьабуни , — гьеб лъугьуна дилъ бугеб Илагьияб РухІалъ гьабулеб , амма дир гІакълу-пикру гІахьаллъичІеб дугІалъун .
46014015	Щибха дица гьабизе кколеб ? РухІалъ малъухъеги гьарила дица Аллагьасда , дирго гІакълу-пикруялдалъунги гьарила . РухІалъ малъухъеги ахІила дица Аллагь веццарал туркаби , дирго гІакълу-пикруялдалъун бичІчІараб куцалъги ахІила .
46014016	Дуца Аллагьасе рецц РухІалъ малъухъе гьабулеб бугони , гьеб бичІчІизе гьунар гьечІев чияс дуда хадуб « Амин » абиларо . Дуца щиб бицунеб бугебали лъаларелъулха гьесда .
46014017	Дуца лъикІаб гІамал гьабуна , амма цогидазе гьелъул пайда бахинчІо .
46014018	Аллагьасе рецц , нужер киназдасаго лъикІ лъала дида батІи-батІиял мацІазда кІалъазе ,
46014019	амма иман лъуразул данделъиялда дица гьезда бичІчІулеб щуго рагІи абун гьабураб насихІат лъикІ , бичІчІулареб мацІалда аза-азар рагІи абиялдаса .
46014020	Лъимадул гІадинаб гІакълу-пикругун хьвадуге , вацал . Кинида ругел лъималазгІанги квешлъиги гьабуге , кІудиял гІурал гІадамаз гІадин пикруги гьабе .
46014021	Къануналда хъван буго : « БатІи-батІиял мацІаздалъун ва гьезие чияраб каламалдалъун кІалъалел гІадамал тІамила дица гьеб халкъалда тІад , амма гьебмехалдаги гьел дихъ гІенеккиларо » , — ян абулеб буго БетІергьанас .
46014022	Гьедин , Аллагьас батІи-батІиял мацІал жиндирго гІаламатлъун иман лъуразде гуро рещтІинарурал , иман лъечІездейин . Амма Аллагьасул амруял халкъалда лъазаризе гьунар — гьеб иман лъечІезе гуро , иман лъуразе гІаламат буго .
46014023	Масала , иман лъуразул тІолабго агьлуялъул данделъиялда щивав чи бичІчІулареб мацІалда кІалъалев вугеб мехалъ , гьенире рачІани гьеб гьунар жиделъ гьечІел яги жидеца иман лъечІел гІадамал , нуж гІадаллъун ругилан абиларищ гьез ?
46014024	Амма Аллагьасул амруял ричІчІизаризе киназдаго лъалеб бугони , жинца иман лъечІев яги доб гьунар жиндилъ гьечІев чи нужер данделъиялдеги вачІани , нужер щивав чиясда кІвела гьесул мунагьал тІатинаризе . Гьебмехалда гьесда ракІалде ккела , киназго гьедин абулеб бугелъул , Аллагьас жиндие суд гьабулеб бугилан .
46014025	Гьесул рекІелъ букІараб балъгоябщинаб къватІиб чІвайдал , гьев накалда ккела , Аллагьасе сужда гьабила , Аллагь нужеда цадахъ вукІин ритІухъ гьабила .
46014026	Гьеб киналъулго кинаб хІасилха , вацал , нилъеца гьабилеб ? Нуж данделъараб мехалъ , цоясул туркиги , цогидасул насихІатги , гьединго Аллагьас загьир гьабурабги , батІи-батІиял мацІазда гьабулеб каламги , гьеб бичІчІизабиги — щивасул гьеб кинабго букІине ккола иман лъуразул агьлуялъе пайдаялъе .
46014027	БатІи-батІиял мацІазда кІалъазе бокьарал чагІи ругони , кІигояв , бищун цІикІкІун лъабгояв , иргадал кІалъай , цогидас гьеб бичІчІизабизеги .
46014028	БичІчІизабизе бажарулев чи гьечІони , батІияб мацІалъул чи кІалъачІого вукІине ккела яги живго жиндаго ва Аллагьгун гаргадизе ккела .
46014029	Данделъаразда Аллагьасул амруял лъазаризе кІигояв яги лъабгояв лъугьа , цогидазин абуни , гьез бицараб борцине ккела .
46014030	Данделъиялда ругезул цоясе Аллагьас цо щибниги загьир гьабулеб бугони , кІалъалев вугев вуцІцІун чІезе ккела .
46014031	Аллагьасул амруял данделъаразда лъазарун , тІолабго агьлуялъе пайда букІунедухъ , иргадал кІалъазе бегьулелъулха нуж киналго .
46014032	Аллагьасул амруял халкъалда лъазарулев чи гІодове виччарав вукІине ккола .
46014033	Аллагьасе бокьуларелъулха ахІи-хІурги гъалмагъирги . Гьесие бокьула рекъа-решей . Аллагьасул халкъалъул киналго жамагІатазда руцІцІун чІолел гІадин ,
46014034	руччаби нужер данделъиялдаги руцІцІун чІезе ккола . КІалъазе изну гьечІо гьезие . Къануналъги абулеб буго гьел мутІигІлъун чІезе ккелилан .
46014035	Щибниги жо лъазе бокьани , рокъоб жидерго росабазда гьикъеян абе . Данделъиялда руччаби кІалъазе рекъараб гьечІо .
46014036	Нужеда ракІалдейищ кколеб Аллагьасул рагІи нужедасан бачІараб бугилан ? Яги гІицІго нужехъе бачІараб жойиланищ кколеб нужеда гьеб ?
46014037	Аллагьасул амру халкъалда лъазабулев чилъун яги Илагьияб РухІалдасан махщел-гьунар щварав чилъун живго рикІкІунев вугони , гьес ритІухъ гьабизе ккела гьаб дица нужехъе хъвалеб бугеб жо ТІадегІанасдасан бачІараб амру букІин .
46014038	Гьеб гІадахъ босуларев чи нужецаги гІадахъ восуге .
46014039	Гьединлъидал , вацал , Аллагьасул амруял халкъалда лъазаризе махщел-гьунар тІалаб гьабе , батІи-батІиял мацІазда кІалъазеги гьукъуге .
46014040	Амма кинабго букІине ккола берцинго ва рекъа-решон .
46015001	Гьанже дица нужеда ракІалде щвезабулеб буго , вацал , нужеда дица лъазабураб , нужецаги къабул гьабураб , нужер божи-иманалъул щулияб кьучІлъунги бугеб Рохалил хабар .
46015002	Гьеб дица бихьизабураб нухдаса кьуричІого чІани , нуж хвасарлъула . Гурони — нужер божи-иман гІадада ккола .
46015003	Сундасаго цебе дица нужеда бицана дицаги къабул гьабураб хабар : Хириял ТІухьдузда хъван букІараб ритІухълъизе , МасихІ хвана нилъер мунагьазе гІоло .
46015004	Гьев хабалъ лъуна . ТІухьдузда хъван букІараб ритІухълъизе , лъабабилеб къоялъ хваралъуса вахъинавуна .
46015005	Пётрида вихьана гьев , цинги анцІила кІиявго чапарасдаги вихьана .
46015006	Цинги гьев цого заманалда вихьана щунусгоялдаса цІикІкІарав вацасдаги , гьезул гІемерисел гьабсагІатги чІаго руго , цо-цоял хвана .
46015007	Цинги Якъубида вихьана , цинги киналго чапарзабаздаги вихьана .
46015008	Гьел киназдасаго хадув гьев дидаги вихьана , мех щвечІого гьабураб лъимада гІадин .
46015009	Дун вуго бищунго гьитІинав чапар . Чапарлъун рикІкІине мустахІикъав гьечІо дун , Аллагьасде иман лъуразул агьлуялъе дица гІазаб кьолеб букІиндалха .
46015010	Амма Аллагьасул баркаталдалъун гьанже дун вуго гьав нужеда вихьулев чи . ГІадада гуро Аллагьас диде баркат рещтІинабураб . Дол чапарзабаздасаги цІикІкІун хІалтІана дун . Дун гуревха хІалтІарав , дилъ бугеб Аллагьасул баркат хІалтІана .
46015011	Дол рукІаниги , дун вукІаниги батІалъи щиб , нижеца гьедин бицуна Рохалил хабар , нужги гьелда божана .
46015012	Гьедин , МасихІ хваралъуса вахъин нижеца лъазабидалги , нужер цо-цоязда кин абизе кІолеб хварал чІаголъизаруларилан ?
46015013	Хварал чІаголъизаруларел ратани , МасихІги хваралъуса вахъинавичІо .
46015014	МасихІ хваралъуса вахъинавичІев ватани , нижеца бицараб Рохалил хабарги гІадада ккана , нужер божи-иманги гІадада ккана .
46015015	Гьелда тІадеги , нижеца Аллагьасул хІакъалъулъ гьересинугІлъи гьабураблъунги кколеб буго , — Аллагьас МасихІ хваралъуса вахъинавунилан абулеб мехалъ . Амма хварал чІаголъизаруларел ратани , МасихІги гьес хваралъуса вахъинавичІо .
46015016	Хварал тІаде рахъинаруларел ратани , МасихІги хваралъуса вахъинавичІо .
46015017	МасихІ хваралъуса вахъинавичІев ватани , нужер божи-иман гьодораб жо буго , нужги церего гІадин нужерго мунагьазул кверщаликь руго .
46015018	Гьедин батани , дол МасихІида божун хваралги тІубанго хваралищ ?
46015019	ГІицІго гьаб дуниялалъул чІаголъиялъулъ МасихІиде хьул лъун нилъ хьвадулел ругони , бищунго гурхІизе ккарал чагІи руго нилъ .
46015020	ХІакъикъаталдаги МасихІ хваралъуса вахъинавуна , — хваралъуса рахъинаризе рукІиналде киназулго хьул лъеялъе гІоло .
46015021	Цо чи сабаблъун бачІана хвел , цо чи сабаблъун бачІана хваралъуса рахъинариги .
46015022	Адамил наслу бугелъул киналго хвезе руго , МасихІил наслулъун лъугьиндал , киналго хваралъуса рахъинаризе руго .
46015023	Киналго иргадал чІаголъила : бищун цеве МасихІ , цинги гьев вачІараб мехалъ — гьесул агьлуги .
46015024	Цинги дуниял ахирлъила . МасихІица къезарила тахида ругелги , кверщел бугелги , хІакимзабилъун ругелги — киналго рухІал , цинги Эмен — Аллагьасухъе кьела жиндирго парччахІлъи .
46015025	МасихІица парччахІлъи гьабила Аллагьас гьесул киналго тушбаби гьесул малакь чІезаризегІан .
46015026	Бищунго ахиралда къезабулеб тушман ккола хвел .
46015027	ТІухьдузда хъван буго : « Аллагьас кинабго гьесул малакь лъуна » . « Киналъулго » бицунаго , гьайгьай , гьелда гьоркьове унаро гьеб кинабго МасихІил малакь лъурав Аллагь .
46015028	Кинабго жиндир кверщаликье ккараб мехалъ , живго Васги вукІина гьеб кинабго жиндир малакь лъурасул кверщаликь . Гьебмехалда киналъулго кверщел Аллагьасухъ букІин бихьила .
46015029	Гьеб гьереси букІарабани , хваразе гІологи гІадамал лъадалъ ччун щай рахъилел рукІарал ? Хварал чІаголъуларел ратани , гьезие гІологи гІадамал лъадалъ ччун щай рахъулел ?
46015030	Щай нилъ кидаго хІинкъиялда гъоркь рукІине ккелел ?
46015031	Щибаб къоялъ хвалил хІинкъи буго , вацал , дие . Нилъер ТІадегІанав МасихІ ГІисада цебе нужедаса бугеб чІухІиялхІагийилан гьедизе кІвела гьедин бугилан .
46015032	Эфесалда ругел гьал жанаваралгун гІадамазул къагІидаялъ вагъиялдасан дие бугеб пайда щиб , дирго напсалъул пикруялда вугони ? Хварал чІаголъулел ратичІони , « рачІа кваназе-гьекъезе , метер нилъ хвезе ругин » .
46015033	Нужго гуккизе чІоге . Квешазда аскІоре къани , лъикІаб гІамалалдаса ратІалъула .
46015034	КантІе , тІокІаб мунагьги гьабуге . Нужер цо-цоязда Аллагь лъаларо . Дица гьеб абулеб буго нуж намуслъизе .
46015035	Амма цо лъицаниги гьикъизе бегьила хварал кин чІаголъулелилан . Кинаб черхгун гьел тІаде рахъунелилан .
46015036	ГІабдал вуго гьев . Дуца ракьулъ мугь чІола , амма цин жибго хвечІони , гьеб тІаде баккуларо .
46015037	Дуца ракьулъ чІолеб жо , ролъул букІа яги цогидалъул букІа , гІицІаб мугь буго , гьелдасан лъугьунеб « черх » гуро гьеб .
46015038	Аллагьас кьола гьелъие жинцаго тІаса бищараб черх — хьодул щибаб тайпаялъе батІи-батІияб .
46015039	Киналго чурхдул релълъарал гьечІо : гІадамазул батІиял руго , хІайваназул батІиял руго , хІанчІазул батІиял руго , ччугІбузул батІиял руго .
46015040	Руго зобалазулал чурхдул , руго ракьалъулалги . Зобалазулал чурхдузул жидерго берцинлъи буго , ракьалъулал чурхдузулги жидерго берцинлъи буго .
46015041	Бакъул батІияб , моцІрол батІияб , цІвабзазул батІияб буго берцинлъи . Щибаб цІваялъулгицин буго жиндирго берцинлъи .
46015042	Гьелдаго релълъун букІина хварал чІаголъизариги . Ракьулъе кколебщинаб хола , тІаде баккулебщиналъе хвел гьечІо .
46015043	Ракьулъе сурукъго уна , тІаде берцинго баккула . Ракьулъе загІипго уна , тІаде гучалда баккула .
46015044	Ракьулъе тІабигІияб черх уна , тІаде рухІалъ цІураб черх баккула . ТІабигІияб черхги букІуна , рухІалъ цІураб черхги букІуна .
46015045	ТІухьдузда хъван буго : « ТІоцевесев инсанасда — Адамида рухІ лъуна » . Ахирисев Адам — чІаголъи кьолеб РухІлъун лъугьана .
46015046	РухІалъ цІурабаб бачІунаро тІоцебе , тІабигІияб черх бугебаб бачІуна . Цинги бачІуна рухІалъ цІурабги .
46015047	ТІоцевесев Адам ракьул хІуралдасан вижана , ракьалдаса вачІана . КІиабилев Адам зобалаздаса вачІана .
46015048	Ракьалдасан ругелал ракьалдаса вачІарасда релълъуна . Зобалаздасан ругелал зобалаздаса вачІарасда релълъуна .
46015049	Ракьалдаса вачІарасул сипат-сурат нилъелъ бугеб гІадин , зобалаздаса вачІарасул сипат-суратги букІина нилъелъ .
46015050	Дица нужеда абулеб буго , вацал , черхалъеги биялъеги Аллагьасул парччахІлъи насиблъуларин , холебалъе холаребаб насиблъуларин .
46015051	Цо балъголъи рагьила нужее : киналго гуро нилъ холел , амма ахирзаманалда ссур пураб мехалъ , бер къапизегІан заман иналде , хиса-сверула нилъ . Ссур пула ва хварал тІаде рахъинарула . Хвел гьечІеллъун рахъина гьел тІаде . Нилъги хиса-сверила .
46015052	
46015053	Турулебаб турулареблъун лъугьине ккола , холебабги холареблъун лъугьине ккола .
46015054	Турулебаб турулареблъун лъугьараб мехалъ , холебабги холареблъун лъугьараб мехалъ ритІухълъила ТІухьдузда хъван бугеб гьадинаб калима : « Хвел къулчІана , къезабуна » .
46015055	Хадубги : « Хвел , киб бугеб дур бергьенлъи ! Хвел , киб бугеб дур хеч ! »
46015056	Хвалил хеч ккола мунагь . Мунагьалъе къуват Къануналдасан щола .
46015057	Нилъер ТІадегІанав ГІиса МасихІидалъун нилъ бергьинарулев Аллагьасе рецц !
46015058	Гьеле гьедин , дир хириял вацал , къвакІун чІа нуж , къуркьуге нуж . ТІадегІанасе гІоло тІадчІун хІалтІе . Нужеда лъан букІа : ТІадегІанасде цолъун гьабураб нужер хІалтІи гІадада холаро .
46016001	Гьанже бицинин Иерусалималда бугеб иман лъуразул агьлуялъе гІарац бакІариялъул хІакъалъулъ . Галатиялда бугеб иман лъуразул агьлуялда дица малъухъе гьабе нужецаги .
46016002	Нужер щивав чияс гьатІан къоялъ батІаго лъун те нужее щваралда рекъон лъикІ бихьараб гІарац . Цинги дун вачІараб мехалъ гьеб бакІаризе лъугьине ккеларо .
46016003	Дун гьениве щвейгун , гьеб нужер садакъа Иерусалималде щвезабизе ритІила нужеца тІаса рищарал гІадамал ва гьезда цадахъ битІила гьел нужер вакилзаби ругилан кагъатги .
46016004	Дунго гьениве ине ккани , дидаго цадахъ рачина гьелги .
46016005	Македониялдаса нужехъеги вачІина дун — Македониялдасан ине ракІалда буго дида .
46016006	Цодагьаб мехалъ нужеда аскІов чІезеги бегьула , щиб лъалеб , хаселалъго гьенив хутІизеги бегьула . Гьенисаги дица сапар бухьунеб бугони , нужеца кумек гьабизе ккела дие .
46016007	Сапаралда вукІаго нужехъе ваккизе вачІине гурелъулха дие бокьун бугеб , ТІадегІанав разилъани , лъикІаланго заманаялъ гьенив чІезе хиял буго .
46016008	БачІин бакІариялъул байрам тІаде щвезегІан чІела дун Эфесалда .
46016009	Пайдаяб хІалтІуе кІудияб нуцІа рагьун буго дие , дандечІаралги гІезегІан руго .
46016010	Тимофей гьениве вачІараб мехалъ , гьениб гьесие хІинкъи букІунареб хІал гьабе . Гьевги , дунго гІадин , ТІадегІанасе гІололъидалха хІалтІулев вугев .
46016011	ГІамал кІодого ралагьуге нуж гьесухъ . Аллагьас нух битІизабегийилан гьарун тІадвуссун витІе . Дунги вацалги гьев вачІиналъухъ ралагьун чІун руго .
46016012	Нилъер вац Аполлосил хІакъалъулъ бицани , дица гьесда цІакъ гьарана вацалгун цадахъ нужехъе щвайилан , амма гьабсагІат гьениве ине къасд гьечІо гьесул . Рес ккараб мехалъ вачІина гьев .
46016013	РорчІи ккве , иман щулалъизабе , бахІарчияллъун ва къуваталлъун рукІа .
46016014	Нужеца гьабулебщинаб рокьигун гьабе .
46016015	Цоги гьари буго , вацал , нужеде : Стефанасил рукъалъул агьлу Ахаялда тІоцере МасихІида божарал чагІи рукІин лъалаха нужеда . Аллагьасул халкъалъе тІубанго хъулухъалъе чІарал чагІи руго гьел .
46016016	Дица нужеда гьарила гьединал чагІазухъги , гьезда цадахъ хІалтІулезухъги , хъулухъ гьабулезухъги гІенеккейилан .
46016017	Дун цІакъ вохун вуго Стефанасги , Фортунатги , Ахаикги гьанире рачІиналдаса . Нуж дие камун рукІин лъазе биччаларо гьез дида .
46016018	Нужер ракІазе къвакІи кьураб гІадин , дир рекІееги къвакІи кьола гьез . Гьединал чагІазул къимат гьабе !
46016019	Асиялда ругел иман лъуразул агьлуялъул салам буго нужеде . Аквилалгун Прискиллал ва гьезул рокъор данделъулел иман лъуразул агьлуялъулги буго нужеде ТІадегІанасул цІар рехсараб , урхъараб салам .
46016020	Гьанир ругел киналгоги вацаз битІулеб буго нужеде салам . Муъминал вацаз гІадин , цоцазда баун , салам гьабе .
46016021	Гьаб дирго квералъ хъвалеб буго : Павелил салам буго нужеде .
46016022	ТІадегІанав вокьуларесе нагІана батаги ! « Марана-та ! » — вачІа , нижер ТІадегІанав !
46016023	ТІадегІанав ГІисал цІоб лъеги нужеда !
46016024	МасихІ ГІисаде цолъарал нуж киналго рокьула дие .
47001001	МасихІ ГІисал чапарлъун вукІине Аллагьас тІаса вищарав Павелил ва диналъул вац Тимофейил салам буго Коринфалда ругел иман лъуразул агьлуялде , гьединго тІолабго Ахаялда ругел иман лъуразул агьлуялдеги .
47001002	Нилъер Эмен — Аллагьасул ва ТІадегІанав ГІиса МасихІил баркатги саламги лъеги нужеда .
47001003	Нилъер ТІадегІанав ГІиса МасихІил Эмен — Аллагьасе рецц ! Гьев нилъеда кидаго гурхІула , гьес нилъер ракІбатизабула !
47001004	Кинаб къварилъи нилъеде бачІаниги , Аллагьас ракІбатизабула нилъер . Гьес нилъееги къуват кьола , — жинца нилъер ракІбатизабулеб бугеб гІадин , къварилъиялда ругезул нилъецаги ракІбатизабизе .
47001005	МасихІие букІараб гІадаб гІазаб-гІакъуба нилъее цІикІкІанагІан , МасихІидалъун нилъер ракІбатизабиги цІикІкІуна .
47001006	Нижеца гІазаб-гІакъуба хІехьолеб буго нужер ракІбатизабизе ва нуж хвасарлъизе гІоло . Нижер ракІбатизабурас нужерги ракІбатизабила . Нижее бугеб гІадинаб гІазаб-гІакъуба нужецаги сабруялда хІехьани , гьелъги нужер ракІбатизабила .
47001007	Нуж мекъи ккеларилан ракІчІун руго ниж . Нижее бугеб гІазаб-гІакъуба нужееги бугеб батани , гьелъ нужер ракІбатизабилеблъи лъала нижеда .
47001008	Я , вацал , Асиялда нижее букІараб къварилъиялъул хІакъалъулъ нужедаги лъазе бокьун буго . Баччизе кІвеялдаса араб хІалалде ккедал , чІаго хутІиялдаса хьул къотІун букІана .
47001009	Къадаралде щвезехъин ругилан ккун , нижедаго божулел рукІинчІо , хваралъуса рахъинарулев Аллагьасде тІамун тун букІана .
47001010	Гьес хвасар гьаруна ниж гьеб гІасияб хвалдаса . Гьанжеги хвасар гьарулел руго , ва хадурги хвасар гьарилилан хьулги буго .
47001011	Нужецаги гьари-дугІа гьабеха , нижеда тІадрекъон . Нилъер гьари-дугІа цІикІкІани , Аллагьасги цІоб лъела , гІадамаз Аллагьасе гьабулеб реццги цІикІкІина .
47001012	Ниж сундаса чІухІизе кколел ? Гьаб дуниялалда ва хасго нужеда хурхарал ишазулъ ниж хьвадулел руго Аллагьасдасан рещтІараб ракІбацІцІалъигун ва муъминлъигун . Намус бацІцІадго абулеб буго нижеца гьедин . ГІадамазул гІакъиллъиялъ малъун гуро ниж гьедин хьвадулел ругел , Аллагьасул баркаталдалъунин .
47001013	Кагътидасан нужеца цІалулеб ва нужеда гьенисан бичІчІулеб жо гурони , батІияб щибго ракІалде кколаро нижеда гьеб хъвалеб мехалъ . Нижеца бицарабщиналъул цо-цо бутІа гурони нужеда гьанжелъагІан бичІчІулеб букІинчІеб батани , гьанже гьеб нужеда тІубанго бичІчІилилан хьул буго . Ниж нужедаса чІухІулел гІадин , нужги нижедаса чІухІила — нилъер ТІадегІанав ГІиса цІидасан рещтІараб къоялъ .
47001014	
47001015	Гьелда ракІги чІун , дица хІукму гьабун букІана цин нужехъе вачІинин , ва гьеб дир сапаралъул нужее кІицІулго пайда букІинин .
47001016	Дида ракІалда букІана Македониялде унаго нужехъе щвезе , цинги Македониялдаса нахъвуссунаго кІиабизеги нужехъе вачІине ва нужер кумекалдалъун Ягьудиялде ине .
47001017	Гьедин къватІиве вахъине къачІалаго унго дир пикруйищха хисараб ? ГІадамазул гІакъиллъиялъ малъунищ дица хІукму гьабизе кколеб ? Дица « уйилан » абуни , « гурилан » абураб магІнайищха гьелъул кколеб ?
47001018	АллагьасхІаги , нижеца нужеда абичІо цин « уйилан » , цинги « гурилан » .
47001019	Жиндир хІакъалъулъ нижеца — дицаги , Сильваницаги , Тимофейицаги — нужеда Рохалил хабар бицарав ГІиса МасихІица , ай Аллагьасул Васас , киданиги абичІо цин « уйилан » , цинги « гурилан » . ГІицІго « у » букІана гьесулъ .
47001020	Аллагьас рагІи кьурабщиналъул рахъалъ гІицІго « у » гурищ гьесулъ батараб . Гьединлъидалин , МасихІил цІар рехсон Аллагь кІодо гьавулаго , нилъеца « амин » абулеб .
47001021	ГІиса МасихІиде цолъизарун нижги нужги къвакІизарулев Аллагьас нилъ тІаса рищана , абадияб гІумруялъул гІаламатлъун Илагьияб РухІги нилъер ракІазулъе рещтІинабуна .
47001022	
47001023	АллагьасхІагийилан ва дирго гІумруялхІагийилан гьедулев вуго : нужеца гьабуралда рекъараб рагІи нужеда хІунсизе бокьичІогойин дун тІокІав Коринфалде вачІинчІев .
47001024	Нужер божи-иманалда тІад тарал хъаравулзаби гурелъулха ниж , нужер рохелалъе квербакъулел чагІийин ! Нужер божи-иманин абуни , щулалъун буго .
47002001	Дица хІукму гьабуна , дун вачІунилан нужее квеш кколеб батани , гьанже нужехъе вачІинчІого чІезе . Нуж пашманлъизаризе бокьун гьечІо дие .
47002002	Нуж пашманлъизаруни , дица пашманлъизарураз гурони , лъица дун вохизавилев ?
47002003	Дица доб кагъат хъван букІана нужехъе вачІараб мехалъ , вохизавизе кколез дун пашманлъизавизе бокьичІого . Дир ракІчІола , дун вохун вугони , нуж киналго рохизе рукІиналда .
47002004	Доб кагъат хъвалеб мехалъ дун цІакъ пашманго вукІана : ракІги къварилъун букІана , бераз магІуги тІолеб букІана . Нуж пашманлъизаризе гуреб , нужеде бугеб дир рокьул гьарзалъи бихьизабизейин дица доб кагъат хъван букІараб .
47002005	Дун пашманлъизавунилан нужеда ракІалде ккарав чияс дун гуро пашманлъизавурав . Гьес цодагьалго пашманлъизаруна нуж киналго , гьелъул хІакъалъулъ тІокІаб бицине бокьун гьечІо дие .
47002006	Нужер гІемерисез гьабураб тамихІги гІела гьев чиясе .
47002007	Гьанже , тІасаги лъугьун , гьесул ракІбатизабизе ккела нужеца , — цІакъго пашманлъун , тату хунгутІизе .
47002008	Гьединлъидал дица нужеда гьарулеб буго : гьевги нужее вокьулевлъи бихьизабе гьесда .
47002009	Нужер хІалбихьизе ва сундулъго дие мутІигІал ругищалиги лъазе хъван букІана дица доб кагъат .
47002010	Нуж тІасалъугьарасдаса дунги тІасалъугьуна . Дун тІасалъугьунев вугони ( тІасалъугьине рекъараб жоги бугони ) , МасихІги нугІлъун гьавун , тІасалъугьуна дун — нужее пайдаялъе .
47002011	Дица гьедин гьабула , илбисалъ нилъго гуккунгутІизе , — гьелъул къасдал лъаларел чагІи гурелъулха нилъ .
47002012	МасихІил хІакъалъулъ Рохалил хабар лъазабизе дун Троадаялде вачІараб мехалъ , ТІадегІанас дие нуцІа рагьун батана .
47002013	Амма дир ракІ гІодобе биччалеб букІинчІо дир диналъул вац Тит гьенив ватичІелъул . Гьединлъидал , гьенир ругезе къолъикІги гьабун , дун Македониялде ана .
47002014	МасихІил бергьенлъиялъул байрамалде ниж рачунев Аллагьасе рецц ! Аллагьас ниж ритІула , махІ гьуинаб нахул кьеккен гьабулеб гІадин , МасихІил хІакъалъулъ киса-кибего лъазабизе .
47002015	Хвасарлъулезеги холезеги ниж руго — МасихІица Аллагьасе къурбанлъун кьеккен гьабулеб гьеб махІ гьуинаб нах .
47002016	Холезе ниж руго — хвалил махІ , хвасарлъулезе ниж руго — чІаголъиялъул гьуинаб махІ . Гьеб нижее бугеб тІадкъай тІубазабизе щал ярагьунел ?
47002017	Аллагьасул рагІабийилан гьерсалги рицун , цогидал гІемерисел гІадин гІиси-бикъинаб дармиде машгъуллъуларелъулха ниж ! Аллагьасул чапарзаби ругелъул , Аллагьасда рагІулеб бугеб гІадин , МасихІидеги цолъун , ракІбацІцІадго бицуна нижеца Рохалил хабар .
47003001	Ниж щал чагІияли нужеда гьанжеги бихьизабизейищ ниж кІалъалел ругел ? Цогидазе гІадин , нижее хІажат бугебищ ниж реццарал кагътал я нужехъе хъвазе , я нужеца хъван рачІине ?
47003002	Нуж руго — ниж реццараб кагъат ! Нижер ракІазулъ хъван буго гьеб , киназдаго лъазе , киназго цІализе !
47003003	Щакъиялъ гуреб , хІакъав Аллагьас битІараб РухІалдалъун МасихІица хъван , нижеца босун бачІараб кагъатлъун ругеллъи бихьизабуна нужеца . ГанчІил къаназда гуреб , инсанасул рекІеда хъвараб кагъатин гьеб .
47003004	МасихІидалъун Аллагьасде кІудияб божи-иман бижун буго нижер рекІелъ .
47003005	Сундуениги ярагьунел чагІи ниж ругилан абизесеб гьунар гьечІо нижелъ , кинабго Аллагьасдасан щвараб буго .
47003006	Гьес лъугьинаруна ниж ЦІияб къотІиялъе хъулухъ гьабизе ярагьунеллъун . ЦІияб къотІиялъул аслу-кьучІ хІарпазулъ гуро бугеб , РухІалъулъ буго . ХІарпалъ хвезарула , РухІалъ чІаголъизарула !
47003007	Къанун хъван букІана ганчІил къаназда . Аллагьас гьеб рещтІинабулеб мехалъ илагьияб Нур гвангъана , гьеб дагьабго заманаялъ загьирлъун букІаниги , Исраилил халкъалда кІвечІо гьеб Нуралъ гвангъизабураб Мусал гьурмахъ ралагьизе . Хвалде рачунеб Къанунгун цадахъ рещтІараб Нур гьединаб гвангъараб букІараб батани ,
47003008	Илагьияб РухІалъ чІезабураб къотІиялъул Нур кигІан кутакабха букІинеб ?
47003009	ТамихІалде рачунеб Къанунгун цадахъ рещтІараб Нур гьединаб гвангъараб букІараб батани , инсан ритІухъ гьавулеб РухІалъул Нур кигІан кутакабха букІинеб ?
47003010	Кидаялиго Къанунгун цадахъ рещтІараб Нур гьанже тІубанго тІагІун буго , гьелдасаги гІемерго гвангъараб Нур хІакълъунго ракьалде рещтІун бугелъул !
47003011	Дагьабго заманаялъе рещтІараб Нур гвангъун букІараб батани , гьелдаса гІемерго цІикІкІун гвангъула абадияб Нур .
47003012	Гьеб киналдего хьул лъезе рес бугелъул , рагьун ва хІинкъичІого кІалъала ниж .
47003013	Ссун унеб ва цебеса тІагІунеб Нур Исраилил халкъалда бихьичІого букІине гьумер пардавалъ бахчарав Муса гІадин гурелха .
47003014	РакІбицалъун букІана гьезул . Жакъа къоялде щвезегІанги , НекІсияб къотІиялъул ТІухьдул цІалулеб мехалъ , гьеб пардав букІуна гьезул гьурмазда цебе . ВачІун МасихІицалъидал гьеб бахъун рехулеб .
47003015	Жакъа къоялде щвезегІанги , Мусал Къанун цІалулеб мехалъ , гьеб пардавалъ бахчун букІуна гьезул ракІги .
47003016	Амма инсан БетІергьанасдехун вуссиндал , гьес бахъун рехула гьеб .
47003017	Гьаниб БетІергьан абураб рагІул магІна ккола Илагьияб РухІ . Аллагьасдасан бачІараб РухІ бугеб бакІалда эркенлъиги букІуна !
47003018	Пардавалъ гьумер бахчичІого , матІуялъуре гІадин , ралагьула ниж БетІергьанасул гвангъараб Нуралъухъ . Нижелъ гьеб Нур дагь-дагьккун гвангъидал , нижги лъугьуна гьесул сипатлъун . Гьеб кинабгоги лъугьуна жинда РухІилан абулев БетІергьанасдасан .
47004001	Гьединлъидалин , Аллагьасул цІоб лъун , Рохалил хабаралъе хъулухъ гьабизе божун тарал нижеца рачел чучулареб .
47004002	Нижеца рехун тана гІадамазда рихьизе , рагІизе нечарал ишал , хІилла-макруялдалъун щивниги гуккуларо , Аллагьасул рагІиялъул бакІалда гьерсал рекъезаруларо . Рагьун киназего хІакъабщиналъул бицунаго , ниж Аллагьасда цере чІола , ниж щалали ва кинал чагІияли халкъалда рихьизе .
47004003	Гьедин бугониги , нижеца бицунеб Рохалил хабар гІемерал гІадамазе , пардавалъ гІадин , бахчун буго . Гьеб бахчун буго гІицІго хвалде унезе ,
47004004	гьаб дуниялалъул кверщел кодоб бугеб илбисалъ ракІ бецлъизабуразе , — Аллагьасул суратлъун вугев МасихІил къудраталъул хІакъалъулъ Рохалил хабаралъул Нур гьезда бихьунгутІизе .
47004005	Нижерго хІакъалъулъ Рохалил хабар гурелъулха нижеца бицунеб бугеб , ГІиса МасихІ нилъер ТІадегІанав вугиланлъидалха . Нижни руго ГІиса МасихІие гІоло нужее хъулухъ гьабулел гІадамал .
47004006	НекІо бецІлъи бачахъизе канлъи бижарав Аллагьас гьеб канлъи нилъер рекІелъеги лъугьинабуна . ГІиса МасихІил гьурмалъ гвангъараб Илагьияб Нур нилъее загьирлъизелъун гьабуна гьес гьедин .
47004007	Хазина жаниб цІунарал гьадингоял щагІил рагІазда релълъун руго ниж . Нижелъ загьирлъараб цІакъго цІикІкІараб къудрат , нижедасан гуреб , Аллагьасдасан бугеблъи бихьуларищ гьелдасан ?
47004008	Киналго нижеде тІаделъун руго , амма нижее рорчІизе бакІ хутІун буго . Ниж рес къотІун руго , амма хьул къотІун гьечІо .
47004009	Нижее гІадамаз гІазаб-гІакъуба кьолеб буго , амма Аллагьас ниж рехун тун гьечІо . Ниж гІодор ккезарун руго , амма къун гьечІо .
47004010	ГІисал хвел нижеца кидаго нижерго чорхолъ чІезабула , гьелдаго цадахъ нижер чорхолъ ГІисал гІумруги загьирлъизе .
47004011	ЧІаго ругебгІан мехалъ , ниж ГІисае гІоло хвезарулел руго . Нижер чурхдул хвалие мутІигІлъаниги , гьезулъ загьирлъула ГІисадалъун насиблъулеб абадияб гІумру .
47004012	Гьедин нижелъ хвел хІалтІулеб буго , нужелъин абуни , гІумру хІалтІулеб буго .
47004013	« Дун божана ва гьединлъидал дица бицана » , — ян ТІухьдузда хъвараб гІадинаб божи-иман кьураб РухІ нижелъ бугелъул , ниж божун руго , божун ругелъул бицунебги буго .
47004014	Нижеда лъала ТІадегІанав ГІиса хваралъуса вахъинавурас , ГІисада цадахъ рахъинарун , нижги нужги Жиндаго цере чІезаризе рукІин .
47004015	Гьеб кинабго гьабулеб буго нужее гІоло , Аллагьасул баркат цІикІкІун чиясда лъунагІан , гьез цІикІкІинабулеб бугелъул Аллагьасе гьабулеб реццги .
47004016	Гьединлъидалин ниж ракІ гІодоб чІван рукІунарел . Нижер чорхол чІаголъи дагь-дагьккун чІунтулеб бугониги , рухІияб чІаголъи щибаб къоялъ цІилъулебго цІилъулеб буго .
47004017	Гьаб тІадагьаб , дагьаб заманаялъулаб гІазаб-гІакъубаялъ нижее къачІалеб буго гьелда данде ккун кутакалда цІикІкІараб абадияб нигІмат .
47004018	Беразда бихьулебаб гуреб , бихьуларебаб гІадахъ босулеб буго нилъеца . Беразда бихьулебаб — тІаса унелъул , бихьуларебаб — абадияб бугелъул !
47005001	Гьаб панадуниялалда нилъ чІолеб бакІ биххараб мехалъ , Аллагьас нилъее рукъ кьезе бугеблъи лъала нилъеда . Зобалазда бугеб инсанасул квераз гьабичІеб абадияб рукъин гьеб .
47005002	Гьанир ругебгІан заманаялъ пашманго зигардула нилъ , нилъее бокьун букІуна гьеб зобалазул рокъоре лъугьине .
47005003	Гьаб дуниялалда сундасаго махІрумлъаниги , рукъ гьечІого хутІиларо нилъ гьенир .
47005004	Гьанир ругебгІан заманаялъ къварилъахъдула нилъ . Гьаб панадуниялалда нилъер бугеб черхалдаса махІрумлъизе бокьиялъ гуребха , зобалазда нилъер букІунеб черх щвезе бокьиялъин . Холеб черх холареб черхалъ хисун гІумру бергьина гьебмехалъ .
47005005	Илагьияб РухІ аманатлъун нилъее кьурав Аллагьас гьелъиейин нилъ тІаса рищарал .
47005006	Гьединлъидал нилъ сункьаниги киданиги хІинкъулареллъун лъугьун руго . Нилъеда лъала , гьанир рокъор — нилъерго чорхолъ — ругебгІан заманаялъ , нилъ ТІадегІанасдаса рикІкІад рукІин .
47005007	Беразда бихьулелда рекъон гуреб , божулелда рекъонин нилъ хьвадулел ругел .
47005008	Сункьаниги киданиги хІинкъулареллъун лъугьун ругелъул , нилъее лъикІаб букІинаан , нилъерго чорхолъа къватІиреги лъугьун , ТІадегІанасда аскІоре гочине .
47005009	Гьединлъидалин нилъее бищунго бокьулеб — гьаб дуниялалда гьесдаса рикІкІад рукІаниги , ахираталда аскІор рукІаниги — ТІадегІанав нилъедаса разилъизе .
47005010	РухІ чорхолъ букІаго щивав чияс гьабураб лъикІлъиялъухъ шапакъат щвезеги квешлъиялъухъ тамихІ гьабизеги нилъ киналго МасихІил судалда цере чІезе ругелъулха .
47005011	Аллагьасукьа хІинкъи щиб жояли лъайдал , нижеца хІаракат бахъулеб буго цогидаздаги гьеб лъазабизе . Ниж щал чагІияли Аллагьасда лъала . Дида ракІалде ккола нужедаги кІвеларин ниж щалали лъаларин абизе .
47005012	Ниж щал чагІияли бихьизабизе гуро гьеб такрар гьабулеб бугеб . Жидерго рекІелъ бугеб бахчун , бералда бихьулебаб рихьдаего цебе рехизабун , жидеего рецц-бакъ гьабулел гІадамалги руго гьенир . Нижеца гьедин абулеб буго гьединал гІадамазе жаваб кьезе нужее бигьалъизе ва нижедаса чІухІизе нужее рес букІинеги .
47005013	Биччанте ниж гІантлъун ругилан абизе . Нижеца Аллагьасе хъулухъ гьабулеб бугелъулин гьез гьедин абулеб бугеб . ЦІодорго ругеб мехалъ гьабураб — гьеб нужее гІоло буго .
47005014	МасихІил рокьиялъул кверщаликь руго ниж . Нижеда бичІчІана киназего гІоло цо Чи хваравлъи . Гьесда цадахъ киналгоги хун руго .
47005015	Гьев хвана киназего гІоло , цинги чІаго ругелаз гІумру жидеего гІоло гьабичІого , — жидее гІоло хварасе ва хваралъуса вахъинавурасе гІоло гьабизе .
47005016	Гьанжеялдаса хадуб нилъеца лъиениги къимат кьезе бегьуларо гІадамазул гІакълу-пикруялдалъун . Цере нилъ МасихІихъги ралагьулел рукІарал ратани гІадамазул бераздалъун , гьанже тІокІаб гьабулеб гьечІо нилъеца гьедин .
47005017	МасихІиде цолъарав чи ккола цІидасан вижарав чи . Басрияб ана-хвана , гьале цІияб тІаде гІунтІана .
47005018	МасихІидалъун нилъ Живгун рекъезарурав ва цогидалги нужеца Живгун рекъезареян нилъее амру гьабурав Аллагьасдасан буго гьеб кинабго .
47005019	Аллагьас МасихІидалъун Живгун рекъезабуна тІолабго гІалам , гьезул мунагьалги рикІкІинчІо Гьес . ГІадамал рекъезареян амруги гьабуна Гьес нилъее .
47005020	Ниж руго МасихІил вакилзаби ва Аллагьас нижер кІалдисан кІалъан гІадамазде ахІулеб буго Жинде руссаян . МасихІил цІар рехсон гьарулеб буго нижеца Аллагьгун рекъе нужилан .
47005021	Мунагьго гьечІевав нилъер мунагьалъе гІоло къурбанлъун гьавуна Аллагьас , — гьесдалъун нилъеде Аллагьасдасан ритІухълъи рещтІинабизе .
47006001	Аллагьасда цере хІалтІулаго нижеца нужеда гьарулеб буго : Аллагьас нужеде рещтІараб баркат гІадада хвезе тогейилан .
47006002	Гьес абун бугелъул : « Болжал щвараб заманалда дур гьари-дугІа къабул гьабуна Дица , мун хвасарлъизе хъван букІараб къоялъ дуе кумекги гьабуна Дица » , — ян . Гьале гьанже бачІун буго доб болжал щвараб заман , бачІун буго нилъ хвасарлъизе хъван букІараб къо !
47006003	Нижеца лъиениги квекІен гьабуларо , — Аллагьасе гьабулеб хъулухъалда лъицаниги гІайиб чІвангутІизе .
47006004	Гьелъул гІаксалда , нижеца гьабулебщиналдалъун бихьизабула Аллагьасе хъулухъ гьабулеб букІин : кІудияб сабруялда хІехьола балагьал , къварилъаби , гІазабал ,
47006005	тІилица рухи , туснахъалда тІами , питнаби , захІматаб хІалтІи , макьу тей , кІалкквей .
47006006	Нижелъ буго рацІцІалъи , лъай-гІакълу , сабру , ракІлъикІлъи , Илагьияб РухІ , унго-унгояб рокьи ,
47006007	хІакъаб рагІи ва Аллагьасдасан бачІараб къуват . Нижер кваранабги квегІабги хъатикь буго ритІухълъиялъул ярагъ .
47006008	Нижер хІурматги гьабула , ниж хІакъирги гьарула . Ниж какула , ниж реццула . Нижеца гуккулел ругилан абула , амма нижеда божизе бегьула .
47006009	Нижер цІар тІибитІун гьечІо , амма киназдаго ниж лъала . Ниж хванилан рикІкІуна , амма ниж чІаго рукІин бихьулеб гьечІищ ! Суд гьабун ниж рухана , амма чІвазе кІвечІо .
47006010	Ниж къварид гьарула , амма ниж рохун рукІуна . Ниж мискинго руго , амма нижеца гІемерал гІадамал бечелъизарула . Нижер щибниги гьечІо , амма кинабгоги нижеда кодоб буго .
47006011	Нижер кІутІбуз , коринфиял , битІараб бицуна нужеда , нижер ракІалги нужее рагьарал руго .
47006012	Нижеца гуро нужедаса ракІалда бугебщинаб бахчулеб бугеб , нужецайин ракІалда бугебщинаб нижедаса бахчулеб бугеб .
47006013	Дирго лъималазда гІадин гьарулеб буго дица нужеда : нужецаги ракІал рагье нижее .
47006014	Иман гьечІелгун цадахъ цо рукьалда рарал оцал гІадин рукІунге . РитІухълъиги пасалъиги цоцазда бухьине кин бегьулеб ? Канлъиги бецІлъиги кин цадахъ букІунеб ?
47006015	МасихІидаги илбисалдаги гьоркьоб маслихІат кин гьабулеб ? Иман лъуравги иман гьечІевги цоцазда кин релълъунев ?
47006016	Мукъадасаб Рукъалдаги гьересиаллагьзабаздаги гьоркьоб кинаб хурхен-рухьен букІунеб ? Нилъ ругелъулха хІакъав Аллагьасул Мукъадасаб Рукълъун . Илагьиял ТІухьдузда хъван бугелъул : « Дун гьезухъе рещтІина , гьезда цадахъ вукІина , гьезул Аллагьлъун лъугьина , ва гьелги дир халкълъун лъугьина , — ян абулеб буго БетІергьанас .
47006017	— Гьединлъидал гьезда гьоркьоса нахъе а , гьездаса батІаго чІа , хІарамаб жоялдаги хъваге » .
47006018	Цоги : « Дица нуж дихъего рачина , нужее эменлъи гьабила , нужги Дие васаллъунги ясаллъунги рукІина , — ян абулеб буго Къудратав БетІергьанас » .
47007001	Нилъее гьедин рагІи кьун бугелъул , дир хириял , хІарамабщиналдаса бацІцІад гьабилин нилъерго черхги рухІги ! Аллагьасукьа хІинкъун , гьеб рацІцІалъиги камиллъизабилин ! Павел коринфияздаса рази вуго
47007002	Нужерго ракІал рагье нижее . Нужер цониги чиясе квешлъи гьабичІо нижеца , цониги чиясул магІишат биххизабичІо , цонигиясдалъун нижгоги бечелъичІо .
47007003	Нужеда гІайиб чІвазе гуро дица гьедин абулеб бугеб . Цебеги абун букІана : нуж нижер ракІазулъ рукІина ниж хваниги-рахъаниги .
47007004	Дун нужеда цІакъ божун вугевха ! Дун нужедаса цІакъ чІухІун вугевха ! Гьаб кинабго гІазаб-гІакъуба бугониги , дун цІакъ чІаголъиялда вуго ! ЦІун тІасан чвахулеб рохелги буго рекІелъ !
47007005	Гьанире Македониялде рачІараб мехалъ , рахІат-хІалхьи толеб букІинчІо нижее . Кирехун руссаниги , балагь батулаан цебечІун , — къватІисан тІаделъиги , жаниб рекІелъ хІинкъиги .
47007006	Язихъал-пакъираздаги кверчІвалев Аллагьас кверчІвана нижеда , Титги гьаниве витІун .
47007007	Гьев вачІиналдаса гуребги , нужеца гьесда кверчІванилан бициндалги вохана . Гьес бицана , нуж диде ракІщун ругилан , дандеккунгутІи сабаблъун къварид ругилан , кІудияб гъира-шавкъалда нужеца дир рахъ кколебги бугилан . Дагьавги цІакъ вохана дун гьелдаса .
47007008	Дир кагътица нуж пашманлъизарун ратаниги , гьанже дир ракІбухІун гьечІо гьеб хъваялдаса . Доб мехалъ ракІбухІун букІараб батаниги , дида бихьана гьеб кагътица нуж цо дагьабго заманаялъгІаги пашманлъизарураллъи .
47007009	Амма гьанже гьелдаса вохун вуго . Нуж пашманлъиялдаса гуроха дун вохун вугев , гьелдалъун нуж кантІиялдасайин . Гьеб пашманлъи Аллагьасдасан бугелъул , нижедасан нужее щибго зарал-зиян ккун гьечІогури .
47007010	Аллагьасдасан бугеб пашманлъиялъ кантІизарула , хвасарлъизарула . Гьелдаса ракІбухІизеги кколаро . Амма гьаб дуниялалъул пашманлъиялъ хвалде рачуна .
47007011	Халгьабеха гьеб Аллагьасдасан бачІараб пашманлъиялъ нужелъ гъира-шавкъ бижизабураб куцалъухъ ! Нужго рацІцІалъизе бахъараб хІаракаталъ , мунагь гьабурасдехун ццидал кутакалъ , гьелда хурхун букІараб ахІи-хІуралъ , дун вихьизе бугеб урхъиялъ , гІайиб ккарасе гьабураб тамихІалъ , — гьеб киналдалъунго нужеца бихьизабуна нуж гьеб ишалъулъ рацІцІадал рукІин .
47007012	Дица доб кагъат нужехъе хъван букІаниги , гьеб хъван букІинчІо жиндие зарал гьабурав чи яги жинца зарал гьабурав чи сабаблъун . Гьеб хъван букІана Аллагьасда цебе нижедехун кинаб рокьи нужер бугебали нужедаго бичІчІизе .
47007013	Гьелъ нижер ракІбатизабуна . Гьелъ ракІбатизабун ниж ругеб мехалда , дагьабги ракІбатизабуна Титги нужедаса вохун вукІин лъайдал . Гьесул рекІелъа ургъел бачахъун буго нужеца киназго .
47007014	Дица нуж гьесие цІакъ реццун рукІана , гьеб сабаблъун нечезе ккечІо дун . Нижеца нужеда бицарабщинаб битІараб букІарабго гІадин , нуж реццун нижеца Титида бицун букІарабги битІараб батана .
47007015	Нужехъе жив вачІараб мехалда нужер букІараб хІинкъиги , сородиги , мукІурлъиги ракІалде щун , гьанже Титие жеги цІикІкІун рокьулел руго нуж .
47007016	Дун вохун вуго тІубанго нужеда божизе бегьулеб букІиналдаса .
47008001	Нижее бокьун буго , вацал , Македониялда ругел иман лъуразул агьлуялда Аллагьас баркат лъун бугеблъи нужеда лъазе .
47008002	ГІазаб-гІакъуба хІехьезе ккун хадуб гьарзаяб рохелги кутакаб мискинлъиги насиблъарал гьезулъ сахаватлъи цІикІкІана , цІадалдаса хадуб гІоразул , лъаразул лъим гІадин .
47008003	РакІ разилъун гьез садакъаби кьуна ( дир беразда бихьана гьеб ) жидеда кІварабгІанги , хІатта гьелдаса цІикІкІунгицин .
47008004	Гьез кутакалда гьарулеб букІана нижеда Аллагьасе хирияб халкъалъе жидецаги кумек гьабизе биччайилан .
47008005	Нижеда ракІалдацин букІинчІо гьез гьедин абилилан . Гьез жидерго кверщел тІоцебе ТІадегІанасухъе кьуна , цинги Аллагьасул амруялдалъун нижехъеги кьуна .
47008006	Гьединлъидал нижеца Титида гьарулеб буго нужер гьениб гьес гьабизе байбихьараб баркатаб иш рагІалде бахъинабейилан .
47008007	Нужелъ кинабго гьарзалъун буго : божи-иманги , кІалзул пасихІлъиги , гІелму-лъайги , сундулъго хІаракатги , нижедехун нужер рокьиги . Гьеб баркатаб ишалъулъ щибго камун хутІугеги нуж .
47008008	Амру гуро дица гьабулеб бугеб . Цогидазул хІаракаталъулги бицун , дица халгьабулеб буго вацаздехун нужер рокьи унго-унгояб бугищали .
47008009	Нужеда лъала нилъер ТІадегІанав ГІиса МасихІидасан щолеб баркат . Бечедав вукІаниги , нужее гІоло мискинлъана гьев , — гьесул мискинлъи сабаблъун нуж бечелъизе .
47008010	Гьеб ишалъул рахъалъ дица нужее гьадинаб гІакълу кьела : гъоркьиса байбихьараб хІалтІи гьанже рагІалде бахъинабун лъикІ нужеца . Гьеб тІоцебе байбихьарал чагІиги нуж руго , гьеб гьабизе тІоцебе бокьарал чагІиги нуж руго .
47008011	Доб мехалда букІараб гІадинаб гъира-шавкъалда , нужерго ресалда рекъон , рагІалде бахъинабе нужеца гьеб иш .
47008012	Садакъа кьезе ракІалда бугев чияс гьеб жиндир ресалда рекъон кьейилан абула Аллагьас , рес гьечІони , кьезе кколарила гьес гьеб .
47008013	Нужер гьодида бакІаб гьирги лъун , цогидазе бигьалъи гьабизе гуро дица гьедин абулеб бугеб . Ращалъи букІине кколин абизе бокьун буго дие .
47008014	Нужее гьанже щибго гьарзалъун бугеб мехалда , язихъ ругезе нужеца кумек гьабуни битІун букІинарищ ? Нуж язихъго ругеб мехалда , гьезие гьарзалъи щвани , гьезги гьабила нужее кумек . Гьеле гьедин ращалъила нуж .
47008015	ТІухьдузда хъван бугелъул : « ГІемераб бакІарарасул щибго тІокІлъичІо , дагьаб бакІарарасе щибго камичІо » , — ян .
47008016	Нужее кумек гьабизе гьединабго гъира-шавкъ Титил рекІелъе лъугьинабурав Аллагьасе рецц !
47008017	Нижеца гьарараб гьабизе разилъи гуребги , гьесие жиндиегоги цІакъ бокьун буго нужехъе вачІине .
47008018	Гьесда цадахъ нижеца витІулев вуго Рохалил хабар тІибитІизабиялъул рахъалъ иман лъуразул киналго жамагІатазда гьоркьов машгьурав нижер цо диналъул вац .
47008019	Гьединго иман лъуразул жамагІатаз гьев вищун вуго , гьаб баркатаб иш тІубазабулаго , нижеда цадахъ кидаго сапаразда вукІине . ТІадегІанасул цІар-рецц цІикІкІинабизе ва нужее кумек гьабизе ниж хІадурал рукІин бихьизабизе тІаса вищарав чи вуго гьев .
47008020	Гьарзаго щолеб бугеб садакъа нижеда божун тезе бегьуларилан лъицаниги абизе бокьун гьечІо нижее .
47008021	ТІадегІанасда цебе гуребги , гІадамазда цебеги гІайиб чІваларедухъ рукІине бокьун буго .
47008022	Гьел кІияздаго цадахъ витІулев вуго нижер цоги вацги . БатІи-батІияб ахІвал-хІалалда чанцІулго хІалбихьун лъана нижеда вацазе кумек гьабизе гъира-шавкъалъул цІурав чи гьев вукІин . Гьанже гьесул нужеде божилъи цІикІкІун бугелъул , гьелдаго цадахъ цІикІкІун буго гьесул гъира-шавкъги .
47008023	Титил рахъалъ абуни , гьев вуго дир гьалмагъ ва нужее хІалтІулев чи . Цогидал вацалин абуни , гьел руго иман лъуразул жамагІатаз ритІарал чагІи , — МасихІил цІар-рецц цІикІкІинабулел чагІи .
47008024	ХІасил , иман лъуразул жамагІатазда бихьизабе нужее гьел чапарзаби рокьараллъи ва нижеца нуж гІадада реццун рукІинчІеллъи .
47009001	Аллагьасул халкъалъе кумек гьабизе кколеблъи дица хъвачІониги бегьила .
47009002	Нужер гъира-шавкъ букІин лъайдал , македониязеги реццана дица нуж , гъоркьисаялдаса нахъего Ахая кумекалъе хІадурго бугилан . Нужер гьеб гъира-шавкъалъ квербакъана гьезул гІемерисезги чода цІал кьабизе .
47009003	Гьеб мехалъ нуж хІадурго рукІина , дица цебеги бицун букІана гьелъул хІакъалъулъ . Гьеб ишалъулъ дица нуж реццун абурал рагІаби гІадада ккечІого рукІинелъун ритІулел руго нужехъе гьал диналъул вацал .
47009004	Цинги , дида цадахъ македониял гьенире рачІараб мехалъ , нуж хІадурго ратичІони , гьезда цере нуж сурарал гІечІого , нижги сурила , — ракІчІун нужеда божун рукІиндалха .
47009005	Гьединлъидал дица хІукму гьабуна гьал вацазда гьаризе , дидаса цере гьенире ун , нужеца рагІи кьун букІараб садакъа гьениб цебеккунго бакІареян . Гьеб букІина хІалица бахъараб гуреб , ракІ разилъун кьураб садакъа .
47009006	КІочон тоге : лъедерго хьон хьарасе лъедерго бижула , ризго хьарасе ризго бижула .
47009007	Щивас кьезе биччай гьесул ракІалъ къабул гьабураб къадаралда . Бокьун гурони кьоге , кьун хадуб ракІбухІуге . РакІ разилъун кьолев чи вокьула Аллагьасе .
47009008	Аллагьасда кІола нужее кинабго гьарзалъуледухъ ва садакъаде кьезеги тІокІлъуледухъ баркат рещтІинабизе .
47009009	ТІухьдузда хъван бугелъулха : « Мискиназе квергІатІидав вуго Аллагь , гьесул гьеб лъикІлъи гІадамазда абадиялъ кІочон толаро » , — ян .
47009010	Хуриб хьазе хьонги кваназе хинкІ-чедги кьолес нужееги кьела къваригІарабщинаб . Нужер лъикІлъиялъул хурги цІун бачІина .
47009011	Кинабго рахъалъ бечелъила нуж , нужер сахаватлъиги цІикІкІина . Нижедасан нуж ругьунлъараб сахаватлъи сабаблъун гІемерал гІадамаз Аллагьасе рецц гьабила .
47009012	Аллагьасе хирияб халкъалъе пайдаги кьела нужер садакъаялъ , гьелъухъ Аллагьасе гьабулеб реццги цІикІкІина , цІад бан хадуб гІоразул , лъаразул лъим гІадин .
47009013	Гьеб садакъаялъ бихьизабила нужер божи-иман щулалъун букІин . МасихІил хІакъалъулъ Рохалил хабаралъе , — нужеца иман лъураб хабаралъе нужер мутІигІлъиялъухъги жидееги цогидазеги нужер квергІатІилъиялъухъги Аллагьасе рецц гьабила гьез .
47009014	Нужги рехсон , ракІ-ракІалъго гьари-дугІа гьабила гьез , нужелъ Аллагьасул баркат цІакъго цІикІкІун букІин лъан .
47009015	Бицун хІалкІоларебгІан кІудияб баркат нилъеде рещтІинабулев Аллагьасе рецц !
47010001	Нужеда аскІов вугеб мехалъ хІинкъа-къалев , рикІкІалъараб мехалъ бахІарчияв чийилан цо-цояз жиндир хІакъалъулъ абулев дун — Павел — вуго нужедехун кІалъалев .
47010002	МасихІил хІеренлъиялъе ва лъикІлъиялъе гІоло гьарулеб буго нужеда , гьениве вачІараб мехалъ бахІарчи вахъинавуге дир ! Нужеда лъан букІа : дун гьединав бахІарчияв вукІуна гьал гІадамазул къагІидаялъ ниж хьвадулел ругин абулездехун .
47010003	Гьаб дуниялалъул гІадамал ниж ругониги , нижеца гьабулеб рагъ гІадамазул гІадинаб гуро .
47010004	Гьеб рагъулъ ниж гІадамазул гІадинаб яргъидалъун гуро рагъулел , ниж рагъула щулиял хъулбиги щущазарулеб гучаб яргъидалъун . Аллагьасдасан щвана нижее гьеб .
47010005	Аллагь лъаялде дандечІаразул чІухІи-пахрулъиялъул хъулбиги щущазарула нижеца . Мекъаб-тІекъаб пикру-къасдги асирлъуде босула ва МасихІие мутІигІаблъун лъугьинабула .
47010006	Нужер мутІигІлъи камиллъараб мехалъ , ниж хІадурго рукІина мутІигІлъуларевщинасе тамихІ гьабизе .
47010007	Нужерго берда цебе бугелъухъ ралагье ! Цо лъилниги ракІчІун батани жив МасихІил рахъ ккурав чи вугилан , гьес жиндаго гьикъейин абе гьесдаса дагьищ нижеца МасихІил рахъ кколеб бугебилан .
47010008	Нужер гІумру хвезабизе гуреб , гьеб берцин гьабизе ТІадегІанас нижее кьураб ихтияралъул рахъалъ рецц-бакъ дагьаб цІикІкІунеб бугеб батаниги , дун гьелдаса расги намуслъуларо .
47010009	Гьадинал кагътал хъван , дица нуж гІицІго хІинкъизарулел ругилан ракІалде ккоге .
47010010	Цо-цояз абулеб рагІула : « Кагътида хъвалеб жо кутакаб ва кьварараб букІуна , амма живго вачІараб мехалъ кІалъан бажаруларо , кІалдиб мацІги сах-саламат хІалтІуларо » .
47010011	Гьединав чиясда лъан букІаян абе ниж гьенир гьечІеб мехалъ нижеца кагътазда хъвалебщинаб гьенире рачІиндалги гьабулеблъи .
47010012	Жалго берцин рихьизе хьвадулел цо-цо чагІазда нижго ращалъизаризе яги релълъинаризе гІураб бахІарчилъи гьечІо нижелъ ! Жалго гІантал ругелъул , гьез жалго рорцунел руго жидерго роценаздалъун , цоял цоязда релълъинарулелги руго .
47010013	Нижеца нижго реццила , роцадаса араб хІалалъ гуреб , нижерго роценги цІунун . Гьеб роценги буго Аллагьас нижее бихьизабураб гІорхъи . Нужги жанире рачуна гьеб гІурхъиялъ .
47010014	МасихІил хІакъалъулъ Рохалил хабарги босун тІоцере нужехъе щварал чагІи нижлъидал , нужехъе рачІунаго гІорхъи бахине ккечІо нижеца .
47010015	Нижер гІорхъи бахун къватІибехун чияца гьабуралдалъун реццаризеги лъугьунаро ниж . Нижер хьул буго нужер божи-иман цІикІкІинилан ва нижер хьонги хьан нужеца бекьараб хурги цІакъго гІатІилъилилан .
47010016	Цинги ниж ина нужедасаги дорегІан ругел ракьазда Рохалил хабар тІибитІизабизе , гьезул хурзабахъ цогидаз гьабураб хІалтІиялдалъунги реццариларо .
47010017	ТІухьдузда хъван буго : « Веццаризе бокьарас БетІергьан вецце ! »
47010018	Живго жинцаго тІадегІанлъизавурав чи муъминчилъун рикІкІунаро , БетІергьанас тІадегІанлъизавурав рикІкІуна .
47011001	Дун цодагьав гІантмахІав вугониги , хІехьеха нужеца ! ХІехьейилан гьарулеб буго нужеда !
47011002	Рос-лъадуда гьоркьоб букІунеб гІадинаб гуреб , Аллагьасдасан бачІараб щакдари буго дир рекІелъ нужедехун : дица нужер магьари лъуна бихьинчияс квер хъвачІей бахІарай гІадин нуж цохІо вугев росасе — МасихІие кьезе .
47011003	Амма дун хІинкъун вуго , хІилла-макруялдалъун борхьица ХІава къосинаюрай гІадин , МасихІидехун ракІбацІцІалъиги ритІухълъиги рехун теялдалъун нуж къосинилан .
47011004	Нужехъе вачІун цо лъицаниги бицунеб бугони нижеца жиндир хІакъалъулъ бицун букІарав ГІиса гурев , гьез ГІисайилан абулев цогидав чиясул хабар , нуж гьелда божула ; нужеде рещтІараб РухІ гуреб , цогидаб рухІалдаги божула ; нужеца иман лъураб гуреб , цогидаб Рохалил хабарги бигьаго къабул гьабула .
47011005	« ЧІахІиял чапарзабийилан » рикІкІунел чагІаздаса дун сундалъунниги къадарав гьечІилан ккола дида .
47011006	Бицине кІалзул гьунар кІудияб гьечІониги , гІелму-лъай гІезегІанго цІикІкІараб буго дир . Кинабго рахъалдасан ва киналго ишазулъ бихьизеги гьабуна гьеб нужеда .
47011007	Аллагьасдасан Рохалил хабар нужеда гьоркьоб тІибитІизабулеб мехалъ , дунго хІакъир гьавун , нуж кІодо гьарун , нужехъа щибго босичІогойилан гІайиб чІвазеги бегьула нужеца !
47011008	Иман лъуразул цогидал жамагІатал « талавур гьаруна » дица , нужее кумекалъе гІарацги гьездаса тІалаб гьабун .
47011009	Нужер гьенив вугеб заманалда дие гІарац хІажалъаниги , нужер гьодиде гьир бегизабичІо дица — дие хІажатабщинаб кьуна Македониялдаса рачІарал вацаз . ГьанжелъагІанги дица нужедаса щибго тІалаб гьабичІо , гьанжеялдаса хадубги гьабиларо .
47011010	Гьелдаса бугеб чІухІиги дир рекІелъа , — дилъ бугеб МасихІил ритІухълъиялхІайилан гьедулев вуго дун нужее , — гьеб Ахаялъул киналго бакІазда цониги чиясда бахъизе кІвеларо .
47011011	Щай ? Дие нуж рокьуларелъулищ ? Аллагьасда лъала гьеб .
47011012	Дица гьанжелъагІан гьабулеб букІарабщинаб гьанжеялдаса хадубги гьабила , — жидецаги Аллагьасе хъулухъ нижеца гІадин гьабулеб бугилан жалго реццизе бокьарал гІадамалги ругелъул . Амма гьедин жалго реццизе нух кьеларо дица гьезие .
47011013	Гьел руго гьересичапарзаби , яхІ-намус гьечІел хІалтІухъаби . МасихІил чапарзаби ругилан чІарал чагІи руго гьел .
47011014	Гьелда хІикмалъизе ккеларо ! Нуралъул цІурав малаикасухъего хІала илбисги .
47011015	РитІухълъиялъул хъулухъчагІи ругилан илбисалъул рагьтІателал чІеялдаги хІикмалъизе ккелищ ? Амма гьезул ишазда рекъараб тамихІги ахирги хІакъаб буго гьезие !
47011016	Цоги нухалъ абулеб буго : лъицаниги рикІкІунге дун гІантмахІав вугилан . Дун гІантмахІав ватаниги , дихъ гІенекке , дунго дицаго цодагьав веццилин .
47011017	Гьанже дица абизехъин бугеб рагІи ТІадегІанасдасан бачІараб гуро . Жидедаго ракІчІун гІабдалзабаз жалго реццулел гІадин , дунго веццизе лъугьун вуго .
47011018	Гьаб дуниялалъул ишаздаса чІухІун , гІемерисез жалго жидецаго реццулел гІадин , дицаги веццила дунго .
47011019	Гьединалго гІакъилал гІадамаллъидал нужги , гІабдалзаби нужеца рази-ракиго хІехьолел руго .
47011020	Нужеца хІехьолеб буго гьез нуж лагълъиялде ккезаруниги , гьез нуж талавур гьаруниги , гьез нужеда тІад кверщел гьабуниги , гьел нужедехун гІамалкІодого ругониги , гьез нужер гьурмалъ хъатал ралел ругониги .
47011021	Гьединал ишазе , гьезул гІадин , нижер гьунар рекъечІилан нечезейищха ниж кколел ? Сундасаниги чІухІун живго веццизе кІолев чи цониги ватани , дидаги кІола гьелдаса чІухІун дунго веццизе . ( ГІантмахІав чи гІадин кІалъалев вуго дун гьанив ! )
47011022	ЖугьутІал рукІани щиб гьел ? Дунги жугьутІав вуго . Исраилил наслу букІани щиб ? Дунги гьебго наслуялъул вуго . Ибрагьимил зурият букІани щиб ? Дунги гьеб зурияталъул вуго .
47011023	МасихІие хъулухъищ гьез гьабулеб бугеб ? БетІер сверарав чияс гІадин абила дица : гьез гьабуралдаса цІикІкІун гьабуна дица гьеб . ЦІикІкІун хІалтІизеги хІалтІана , туснахъаздеги цІикІкІун ккана , чан нухалъ дун вухаравалиги рикІкІун хІал кІвеларо , хвалил бадивеги чанцІулго валагьизе ккана .
47011024	ЖугьутІаздасан дие щуцІулниги насиблъана лъебералда ичІ-ичІ нухалъ гьодилъ цІал кьаби .
47011025	Румазги дун лъабцІулниги тІилица вухана , цо нухалъ ганчІица чІвалевги вукІана . Ралъад гьалаглъараб мехалъ гамидаги вукІана лъабго нухалъниги . ТІубараб сордо-къоялъ ралъдадаги хутІана .
47011026	ГІемерал сапараздаги вукІана дун . ГІорал-лъараздасан хІинкъи , хъачагъаздасан хІинкъи , дирго халкъалдасан хІинкъи , цогидал халкъаздасан хІинкъи , шагьаразда букІунеб хІинкъи , гІадан-чи гьечІел бакІаздаги хІинкъи , ралъдадаги хІинкъи , гьересиго вацаздасанги хІинкъи . . .
47011027	ЗахІматаб хІалтІи , макьу гьечІел гІемерал сардал , ракъи-къеч , гІемераб заманаялъ ккураб кІал , квач ва хохораб ретІел . . .
47011028	ТІаде жоялъеги щибаб къоялъ дида тІаде бегун буго иман лъуразул тІолалго жамагІатазул тІалаб-агъазги .
47011029	Цо лъилниги тату хвани , гьесдаго цадахъ дирги тату холарищ ? Цо щивниги къосинехъин вугони , — цІа рекІунарищ дида ?
47011030	Дунго веццизе ккани , дирго загІиплъи беццила дица .
47011031	ТІадегІанав ГІисал Эмен — Аллагьасда ( Жиндие рецц даимлъаясда ) лъала дица гьереси бицунеб гьечІолъи .
47011032	Дамаскалда Арета парччахІасул сардарас шагьаралъул киналго кавабазухъ хъаравуллъи чІезабун букІана дун кквезе ,
47011033	амма дун шагьаралъул къадалъ бугеб картІинисан гьагьинивги лъун гъоркье виччана ва гьесдаса хвасарлъана .
47012001	Диего рецц-бакъ гьабизе кколеб буго — дие пайда гьечІониги , гьанже бицинин ТІадегІанасдасан рукІарал илгьамазулги церетІамиязулги .
47012002	Дида лъала МасихІиде цолъарав цо чи . Гьанжеялдаса анцІила ункъо соналъ цеве лъабабилеб зодове восун ун вукІана гьев . ( Черхгун цадахъищ — дида лъаларо , гІицІго рухІищ — гьебги лъаларо , Аллагьасда лъала . )
47012003	Дида лъала гьев чи алжаналъуве вачун ун вукІаравлъи . ( Черхгун цадахъищ — дида лъаларо , гІицІго рухІищ — гьебги лъаларо , Аллагьасда лъала . ) Гьениб гьесда рагІана лъицаниги абичІел ва инсанас абизеги бегьуларел рагІаби .
47012004	
47012005	Гьединав чиясда рекъараб буго живго веццизе , дида рекъараб гьечІо , дирго загІиплъи беццани гурони .
47012006	Дунго веццизе байбихьаниги , гІантмахІавлъун лъугьинаро дун , дица битІараб бицунелъул . Дир хІакъалъулъ рагІарабги дилъ бихьарабги гурони гІадамаз бицине бокьун гьечІелъул , диего рецц-бакъ гьабиларо дица .
47012007	Диеги илгьамал лъугьанилан дун цІакъго чІухІдарунгутІизе , Аллагьас дир чорхолъ къазабун буго гІазаб-гІакъубаялъул заз . Гьеб ккола илбисалъул чапар . ЧІухІдарунгутІизелъун дун вухизе изну кьун буго Аллагьас гьев чапарасе .
47012008	Дица лъабцІулго гьарана ТІадегІанасда , гьев тІаса восейилан .
47012009	Амма Гьес абуна : « Дидасан бугеб баркатги гІела дуе , загІиплъиялъулълъидал дир къуват камиллъулеб » . Гьединлъидал дагьабги цІикІкІун беццила дица дирго загІиплъи , МасихІил къуват дилъго хутІизе .
47012010	МасихІие гІоло загІиплъизеги , инжит-хІакъир гьавизеги , захІмалъи баччизеги , хадурчІун дир рахІат хвезабулезул гІазаб-гІакъуба хІехьезеги рази вуго дун , — загІиплъараб мехалълъидалха дун къуватавлъун лъугьунев .
47012011	ГІантмахІав чияс гІадинал жал рицунел руго дица . Нужеца рицинаруна дида гьел . Нужедани лъазе кколаан дун кинав чи вугевали . Дунго щивго гурев чи вугониги , гьел « чІахІиял чапарзабаздаса » сундалъунниги къадарав гьечІо .
47012012	Нужее загьирлъун рукІана хІакъав чапар вукІин лъазабулел жал : сундулъго сабру , мугІжизатал , гІаламатал ва Аллагьасдасан рещтІараб къуватги .
47012013	ГІарац кьейилан нужер гьодиде гьир бегизабичІолъи гурони , иман лъуразул цогидал жамагІатазе гьабуралдаса батІияб мекъаб-тІекъаб жо щиб дица нужее гьабураб ? Гьеб рехсараб « гІайиб » кканин , тІасалъугьа дидаса !
47012014	Гьанже дида ракІалда буго лъабабизеги нужехъе вачІине . Гьебмехалдаги нужер гьодиде гьир бегизабиларо дица , нужераб гуро дие къваригІун бугеб , нужго къваригІун руго . Лъималаз гуро эбел-инсуе нахърател гьабизе кколеб , эбел-инсуца лъималазейин .
47012015	Дун рази вуго дир бугебщинабги нужее кьезе , дунгоги кьезе . ГьадигІан цІакъ дие нуж рокьулеб мехалъ , нужее дун дагьго вокьизе бегьилищ ?
47012016	Нужедаго лъалагури , щибниги гьарун дица нужеда захІмат баччизабичІолъи . Амма цо-цояз абизе бегьула сихІирго хІалтІун хІиллаялъ кверде росанин дица нужилан .
47012017	Дица нужехъе ритІаразул цоясдасангІаги щибниги щварабищ дир бетІербахъиялъе ?
47012018	Дица Титида гьарана нужехъе айилан ва гьесда цадахъ цо вацги витІана . Титица бегьарабищ нужер кисинибе квер ? Цого Илагьияб РухІалъ малъухъе гурищ дунги гьевги хьвадулел ругел ? Цого галаби гурищ нижеца тІамулел ругел ?
47012019	Гьаб кагъат цІалулаго нужеца пикру гьабун батила нужеда цере нижго ритІухъ гьаризе лъугьунел ругин нижилан . Аллагьасда цере МасихІиде цолъун кІалъалел руго ниж . Нужер гІумру берцин гьабизе гІоло буго , дир хириял , гьеб кинабго .
47012020	Дун хІинкъун вуго , — нагагь дун гьениве вачІани , дида ратизе бокьараб къагІидаялда нужги ратиларин , нужеда ватизе бокьараб къагІидаялда дунги ватиларин . Нужеда гьоркьоб дагІба-къец , щакдари , ццин , хъантІи , бугьтан , мацІ , чІухІи-пахрулъи ва гъалмагъир батилин хІинкъун вуго .
47012021	Гьанжеги нужехъе вачІараб мехалъ нуж сабаблъун дир Аллагьас дун гІодовегІанлъизе гьавилиланги хІинкъун вуго . Гьебмехалда нужер гІемерисезда хадуб ( хваразда хадуб гІадин ) магІу гьабизе ккела дица . Гьел рукІина адаб гьечІолъи , пасалъи , хъахІбалъи гІадинал мунагьал гьаруниги , жал кантІичІел , гьел рехун течІел гІадамал .
47013001	Лъабабилеб нухалдаги вачІинехъин вуго дун нужехъе . ТІухьдузда хъван буго : « Лъилниги рагІи ритІухълъизе ккани , къваригІуна кІиго яги лъабго чиясул нугІлъи » .
47013002	КІиабилеб нухалъ вачІараб мехалдаги лъазабун букІана , гьанже нужедаса рикІкІад вукІаго нахъеги лъазабулеб буго , гьел мунагьал рехун течІезе ва киналго цогидазеги гьаб нухалда гурхІел букІине гьечІилан .
47013003	Нужеца тІалаб гьабулеб буго дун МасихІил кІалдисан кІалъалев вукІин чІезабейилан . МасихІ нужее загІипавлъун гуро загьирлъун вугев , нужеда гъорлъ жиндирго къуват бихьизабулеб буго гьес .
47013004	ХІакъикъаталдаги загІипав вукІана гьев хъанчида ван вугеб мехалъ , амма Аллагьасул къудраталъ чІаголъизавуна . Гьесде цолъарал нижги загІипал руго , амма Аллагьасул къудраталдалъун нужеда гъорлъ нижги гьесда цадахъ чІаго рукІина .
47013005	Нужер иман щулалъун бугищали хІалбихье . ГІиса МасихІ нужелъги вукІин бичІчІулеб гьечІебищ нужеда ? Гьеб бичІчІулеб батичІони , Аллагь разилъун гьечІо нужедаса .
47013006	Нижедаса Аллагь разилъун вукІин нужеда лъалилан хьул буго нижер .
47013007	Нижеца Аллагьасда гьарула нуж квешлъи гьабизе риччагейилан . Нижедаса Аллагь разилъун вукІин чІезабизе гуребха нижеца гьеб гьарулеб . Нужеца лъикІлъи гьабуни гІела нижее , нижедаса Аллагь разилъун гьечІилан нужеда ракІалде кканиги .
47013008	ХІакъабщиналде данде къеркьезе гуреб , гьелъие гІоло къеркьезейин нижелъ къуват бугеб .
47013009	Ниж загІиплъун ругони , нужелъ къуват цІикІкІани , гьелдаса рохула ниж . Нижеца Аллагьасда гьарулеб жого нуж лъикІаб рахъалде рачейилан буго .
47013010	ГІумру хвезабизе гуреб , гьеб берцин гьабизе ТІадегІанас дие кьураб ихтияралда рекъон , нужер гьениве вачІун кьварараб тамихІ гьабизе ккунгутІизейин гьанив вукІун хъвалеб бугеб дица гьадин .
47013011	Кагътил ахиралдаги — роха-хинлъун рукІа , вацал , битІараб нухде русса , дица гьарарабги гьабе , цоцазулгун рагІи данде ккезабе , рекъа-решон рукІа , — рекъелги рокьиги рещтІинабулев Аллагьас рехун теларо нуж !
47013012	Иман лъуразул агьлуялъ гІадин цоцазда баун салам гьабе . Иман лъуразул тІолабго агьлуялъулги салам буго нужеде .
47013013	
47013014	ТІадегІанав ГІиса МасихІил цІобги Аллагьасдасан рокьиги даимго хутІаги нужелъ . Илагьияб РухІалъ цолъизареги нуж .
48001001	ГІадамаз витІичІев , гІадамазул кумекалдалъунги витІичІев , живго ГІиса МасихІица ва хваралъуса гьев вахъинавурав Эмен — Аллагьас витІарав чапар Павелица ва цадахъ ругел киналго диналъул вацаз хъвалеб буго гьаб кагъат Галатиялда ругел иман лъуразул жамагІатазде .
48001002	
48001003	Нилъер Эмен — Аллагьасул ва ТІадегІанав ГІиса МасихІил баркатги саламги лъеги нужеда .
48001004	Гьаб гІасияб гІасруялдаса нилъ хвасар гьаризе ва нилъер мунагьал чуризе , Инсул амруялдалъун , ГІиса МасихІица живго рецІалие кьуна .
48001005	Нилъер Эмен — Аллагьасе абадул абадиялъго реццги цІарги ! Амин !
48001006	Дун хІикмалъун вуго МасихІил баркаталдалъун иман лъезе нуж ахІарав Аллагь нужеца гьадигІан хехго рехун тедал . Нуж батІияб « рохалил хабаралде » руссун руго ,
48001007	хІакъикъаталда гьеб Рохалил хабар гуро . Цо-цо гІадамаз нуж ита-таризе гьарулел руго , ва гьез хІаракат бахъулеб буго МасихІил хІакъалъулъ Рохалил хабар мекъса сверизабизе .
48001008	Амма , нижеца лъазабураб гуреб , цогидаб « рохалил хабар » хІатта нижеца яги зодисан рещтІарав малаикас нужеда гьеб лъазабун бугониги , — абадиялъго нагІана батаги гьеб лъазабурасе .
48001009	Нижеца цебеги абун букІана , гьале дица нахъеги абулеб буго : нужеца къабул гьабураб тун батІияб « рохалил хабар » нужеда лъазабурав чиясе абадиялъго нагІана батаги !
48001010	Дидаса гІадамал разилъизе гуреб , Аллагь разилъизейин дица гьадин абулеб бугеб . ГІадамазда дунго лъикІ вихьизеги гуро . Цебего гІадин , гІадамазда лъикІ вихьизе жал дица гьарулел рукІаралани , дун МасихІил лагълъун вукІинароан .
48001011	Нужеда лъай , вацал , дица лъазабулеб бугеб Рохалил хабар гІадамаздасан бачІараб гуро .
48001012	Инсанасдасан гурелъулха дихъе гьеб щвараб , инсанас малъунги щвечІо дихъе гьеб . Дие гьеб ГІиса МасихІица загьир гьабуна .
48001013	Нужеда рагІанагури , жугьутІ диналда дун вукІараб мехалъ , дица гьарулел рукІарал жалазул хІакъалъулъ , — Аллагьасде иман лъуразул агьлуялъе гІасиго гІазаб-гІакъуба кьолаан ва гьеб щущахъ биххизабулаан .
48001014	ЖугьутІ диналда вукІараб мехалъ дун цеве кколаан дир халкъалда гьоркьоса гІемерал гІелбащадаздаса . ЦІакъго-цІакъ цІунулел рукІиндалха дица дирго умумузул гІадатал !
48001015	Амма эбелалъул ургьивго дун тІаса вищарас ва жиндир баркаталдалъун жиндие хъулухъ гьабизе дун ахІарас
48001016	дие загьир гьавуна жиндирго Вас , гьесул хІакъалъулъ Рохалил хабар дица цогидал халкъазе бицинелъун . Гьебмехалда дица цониги инсанасулгун гІакълу дандбачІо .
48001017	Дидаса цере чапарзабилъун лъугьарал гІадамал рихьизе Иерусалималдеги инчІо дун . Дун ана гІарабиязул ракьалде , цинги Дамаск шагьаралде тІадвуссана .
48001018	Гьелдаса хадуб лъабго лъагІел сверидал , дун , Кефа вихьизе бокьун , Иерусалималде ана . Гьесда аскІоб дица анцІила щуго къо бана .
48001019	ТІадегІанав ГІисал вац Якъуб гурони , цогидал чапарзаби дида рихьичІо .
48001020	ХІакъал рагІаби руго гьал дица нужехъе хъвалел . Аллагьасда лъала дица гьереси бицунеб гьечІеблъи .
48001021	Цинги дун ана Сириялъул ва Киликиялъул ракьалде .
48001022	Гьеб заманалда дун жеги вихьун вукІинчІо МасихІиде иман лъуразул Ягьудиялда ругел жамагІатазда .
48001023	ГІицІго цогидаз бицун лъалеб букІана гьезда цеве нилъеда дандечІун вукІарав чияс гьанже тІибитІизабулеб бугин доб мехалда жинца щущахъ биххизабизехъин букІараб дин .
48001024	Дие ккарабщинабги рагІун , гьез Аллагьасе рецц гьабулеб букІана .
48002001	Цинги анцІила ункъо соналдасан Барнабада цадахъ нахъеги Иерусалималде ана дун , Титги цадахъ вачана .
48002002	Аллагьас айилан лъазабидал , ана дун гьениве . БатІи-батІиял халкъазда лъазабураб Рохалил хабар дица къо-асс бугелилан рикІкІунел гІадамазда бицана , батІаго гьелгун дандчІван . ГІадада ккечІодай дир чодул кІанцІи , пайда бахинадай гьанже кІанцІиялъулгиян абуна дица гьезда .
48002003	Дида цадахъ вукІарав Титцин , гьев грекав вукІаниги , сунат гьабизе лъицаниги тІамичІо гьенив .
48002004	Амма цо-цо « гьересиго вацал » дагьа-дагьалккун нижеда гъорлъе рорчІулел рукІана , МасихІ ГІисадасан щвараб нижер эркенлъи кинаб бугебали жасуслъи гьабизе ва ниж лагъзаллъун ккезаризеги бокьун .
48002005	Рохалил хабаралъул хІакъаб магІна нужелъ хутІизелъун цо лахІзаталъгицин мутІигІлъичІо ниж гьезие .
48002006	Амма къо-асс бугелилан рикІкІунел гьел гІадамаз , — дие батІалъи гьечІо гьел щал рукІун ратаниги , гьурмахъ балагьун иш гьабуларелъулха Аллагьас , — къо-асс бугелилан рикІкІунел гьел гІадамаз щибго тІаде жубачІо дица лъазабулеб букІаралде .
48002007	Гьелъул гІаксалда , гьезда бихьана , жугьутІазда Рохалил хабар лъазабизе Пётрие изну кьун букІарабго гІадин , цогидал халкъазда гьеб лъазабизе Аллагьас диеги изну кьун букІин .
48002008	ЖугьутІазда Рохалил хабар бицунеб мехалда Пётрилъ букІараб РухІ дилъги букІиндалха цогидал халкъазда Рохалил хабар бицунеб букІараб мехалда .
48002009	Цинги дие щвараб баркатги лъан , дихъеги Барнабахъеги , нилъ цолъун рукІинилан , квер бегьана иман лъуразул агьлуялъул бутІруллъун рикІкІунел рукІарал Якъубица , Кефаца ва Иоанница . ХІукму ккана ниж цогидал халкъазухъе ине , гьел жугьутІазухъе ине .
48002010	Гьез цохІо жо гьарана нижеда , жидер мискинзаби кІочон тогеян , — гьелъиени дица кидагоги хІаракат бахъула !
48002011	Амма Пётр Антиохиялде вачІараб мехалъ , гІадамазда цеве гьесда дандечІун кІалъазе вахъана дун , гьениб гьес гьабидалха гІайиб чІвазе ккараб иш .
48002012	Якъубица ритІарал гІадамал гьенире рачІиналде гьев кваналаан мажусиязда гьоркьоса иман лъуразда цадахъ гІодовги чІун . Гьел рачІун хадуса гьес байбихьана , жугьутІазда гьоркьоса иман лъураз жиндаго гІайиб чІвалилан хІинкъун , дозда аскІоса ватІалъизе .
48002013	Гьесда цадахъ гьебго жо хІазе лъугьана цогидал жугьутІалги . ХІатта Барнабагицин лъугьана гьезухъего хІазе !
48002014	Рохалил хабаралъул хІакъикъияб нухдаса гьел кьурулел рукІин бихьидал , киналго ругеб бакІалда дица Кефада абуна : « ЖугьутІав вугониги , мун цогидал халкъазул гІадамал гІадин хьвада-чІвадулев вуго . Дуца цогидал халкъазул гІадамал щай тІамулел ругел жугьутІазухъего хьвадизе ? » — ян .
48002015	« Мунагьазул цІурал мажусияллъун » гурел , жугьутІаллъун рижун руго ниж .
48002016	Амма нилъеда лъала Аллагьасда цеве инсан , Къанун цІуниялдалъун гурев , цохІо ГІиса МасихІиде бугеб божи-иманалдалъун ритІухълъулевлъи . Нилъеца ГІиса МасихІиде иман лъуна , — Къануналъ малъухъе хьвадиялдалъун гуреб , МасихІиде иман лъеялдалъун Аллагьасда цере ритІухълъизе бокьун . Къануналъ малъухъе хьвадиялдалъун цониги инсан ритІухълъуларо .
48002017	МасихІидеги цолъун , Аллагьасда цере ритІухълъизе нилъеца хІаракат бахъулеб бугониги , нилъ мунагьал гьарулел чагІилъун лъугьунел ругони , — МасихІги мунагьалъул рахъалда вугин абураб магІна кколебищ гьелъул ? Гьайгьай , кколаро !
48002018	Дицаго биххизабунщинаб жо цІидасан гьабизе лъугьани , Мусал Къанун хвезабурав такъсирчилъун лъугьинавила дица дунго .
48002019	Къануналда рекъон дун хварав чи ккола . Къануналъ дун чІвана Аллагьасе гІоло дица гІумру гьабизе . МасихІида цадахъ хъанчида варав чийин дунги .
48002020	Гьединлъидал дун тІокІалъ чІаго гьечІо , амма дилъ МасихІ чІаго вуго . ГьабсагІат дир бугеб гІумру — гьеб буго Аллагьасул Васасде иман лъеялдалъун щвараб гІумру . Гьесие дун вокьана ва жиндирго гІумруги гьес дие кьуна .
48002021	Аллагьасул баркаталдаса дица инкар гьабуларо . Къануналъ малъухъе хьвадиялдалъун Аллагьасда цеве ритІухълъизе инсанасда кІолеб бугони , МасихІил хвел гІададисеб буго !
48003001	Вай , нуж гІакълу гьечІел галатиял ! ГІажаибго хиса-сверана нуж . Нужер беразда цеве ГІиса МасихІ хъанчида ван вихьарал гІадинал гІадамал гурищ нуж рукІарал .
48003002	Дир цо суалалъе жаваб кье нужеца : Къануналъ малъарал жал гьариялдалъунищ нужее Илагьияб РухІ щвараб , яги , Рохалил хабар рагІун , гьелда божиялдалъунищ ?
48003003	ГьедигІанго гІантал гІадамалищха нуж ? РухІалдасан байбихьарал нужеца мунагьаб напсалдалъун лъугІизабулебищ бугеб ?
48003004	Нужеда тІаде ккараб хІалбихьиги хІехьараб къварилъиги гІададайищха ккараб ? ГІадада ккезе бегьилищ гьеб !
48003005	Къануналъ малъараб нужеца гьабидалищ , яги , Рохалил хабар рагІун , гьелда божидалищ — Аллагьас нужее Илагьияб РухІ кьураб ва нужеда гІаламатал рихьизарурал ?
48003006	Гьедин Ибрагьимги Аллагьасда божана , гьединлъидал гьес гьевги жиндие ритІухъав чилъун рикІкІана .
48003007	Нужеда лъан букІа : божи-иман къабул гьабурал гІадамал Ибрагьимил лъималлъун ккола .
48003008	Аллагьасда лъалаан гьезул божи-иманалдалъун халкъал ритІухъ гьаризе ругеблъи . Гьединлъидал , Ибрагьимида Рохалил хабарги бицун , ТІехьалда хъван букІана дудалъун киналго халкъазе баркат щвезе бугилан .
48003009	Гьедин иманалде рачІаразеги щола жиндирго божи-иманалдалъун Ибрагьимие щварабгІанасеб баркат .
48003010	Къанун цІуниялде мугъчІвай гьабулел гІадамал нагІанадулъ къан руго . ТІехьалда хъван бугелъулха : « Къануналъул тІехьалда хъван бугебщиналъул рахъ кколаресе ва гьеб кинабго кидаго тІубазабуларесе нагІана щола » .
48003011	Гьелдасан бичІчІула Къанун цІуниялдалъун Аллагьасда цеве щивниги ритІухъавлъун рикІкІунаревлъи . Хъван буго : « ВацІцІадав инсан божи-иманалдалъун чІаго хутІила » .
48003012	Божи-иманалдасан гуро Къанун бачІун бугеб . Хъван буго : « Къануналда жанир ругел Аллагьасул амруял тІуразариялдалъун инсан чІаго хутІила » , — абун .
48003013	Къануналъул нагІанаялдаса нилъги хвасар гьарун , нилъее гІоло гьеб жиндаго тІаде босана МасихІица . ТІехьалда хъван бугелъулха : « ГъотІода жаназа бан бугесулъ Аллагьасул нагІана буго » .
48003014	Гьеб лъугьана Аллагьас Ибрагьимие рагІи кьун букІараб баркат МасихІ ГІисадалъун халкъазе щвезе гІоло ва Аллагьас къотІи гьабун букІараб РухІ божи-иманалдалъун нилъее щвезе гІоло .
48003015	Гьале , вацал , нужее гІадамазул гІумруялдаса мисал . Цо пуланав чияс хъвараб ва тасдикъ гьабураб васият хвезабизе яги хисизабизе лъилниги ихтияр гьечІо .
48003016	Гьединго Аллагьасги рагІи кьун букІана « Ибрагьимиеги гьесул наслуялъул чиясеги » . Гьес « наслуйилан » ( гІемерал чагІийилан ) абун гьечІо , « наслуялъул чийилан » ( цохІо чийилан ) абун буго . Гьеле гьев чи вуго МасихІ .
48003017	Дица гьадин абила : цебего Аллагьас гьабун букІараб къотІи хисизабуларо ва Аллагьас кьураб рагІиги хисизабуларо гьелдаса ункъусиялда лъеберго соналъ хадуб рещтІараб Къануналъ .
48003018	Щай гурелъул Къануналдасан щвараб ирс — гьеб кколаро Аллагьас рагІи кьун букІиндал щвараб ирслъун . Амма Ибрагьимиде Аллагьас баркат рещтІинабуна жинца кьураб рагІуда рекъон .
48003019	Гьедин батани , Къанун щайха къваригІун букІараб ? Такъсир сабаблъун тІаде жубан букІана гьеб . Аллагьас рагІи кьун букІарав дов Ибрагьимил наслуялъул чи вачІинегІан хІалтІизабизе рещтІана гьеб . Малаикзабазда кодоса щвана гьеб , гьоркьохъанлъун инсанги вукІана .
48003020	Гьоркьохъан вукІуна кІигоясда гьоркьов , амма Аллагь цохІо вуго !
48003021	Щибха гьаниб кколеб бугеб — Аллагьас кьураб рагІиялде дандечІунищха Къанун бугеб ? Гьайгьай , гьечІо ! Камилаб гІумру кьезе кІолеб Къанун щун букІарабани , гьебмехалда хІакъикъаталдаги Къануналдалъун ритІухълъилаан Аллагьасда цере .
48003022	ТІухьдуз бицунеб буго тІолабго гІалам мунагьалъулъ къан бугин , — ГІиса МасихІида божарасе кьелилан рагІи кьун букІарабги иман лъуравщинав чиясе щвезе гІоло .
48003023	Божи-иман рещтІинегІан ниж жанир тІамун рукІана , Къануналъ хъаравуллъиги чІезабун . Гьедин хутІана божи-иман загьирлъизегІан .
48003024	Цинги , МасихІ вачІинегІан , Къануналъ къайимлъи гьабуна нижее , — Аллагьасда цере божи-иманалдалъун ритІухълъизе .
48003025	Божи-иман рещтІун хадуса ниж хутІичІо къайимлъи гьабулесул ихтияралда гъоркь .
48003026	МасихІ ГІисаде бугеб божи-иманалдалъун Аллагьасул лъималлъун лъугьана нуж киналгоги .
48003027	МасихІидалъун лъадалъ ччун рахъана нуж , ва МасихІ нужее цІияб ретІеллъунги лъугьана .
48003028	Гьанже тІокІалъ гьечІо я жугьутІал , яги грекал , я лагъзал , яги уздензаби , я бихьинал , яги руччаби — нуж киналго цолъана МасихІ ГІисадалъун .
48003029	МасихІилаллъун лъугьун ругелъул , нуж ккола Ибрагьимил наслуялъул гІадамал ва Аллагьас кьураб рагІиялъул ирсилал .
48004001	Дица гьадин абила : гьитІинаб лъимер вугеб мехалда ирсилав лагъасда релълъун вукІуна , жиндирго бечелъиялъул бетІергьан вугониги .
48004002	Инсуца цІараб болжалалде щвезегІан гьев вукІуна къайимзабазулги рукъалъул иш тІадкъаразулги кверщаликь .
48004003	Гьедин , лъималлъун ругеб заманалда нилъги рукІана дуниялалъул тІабигІиял къуватазул кверщаликь .
48004004	Амма , заман цІубараб мехалда , Аллагьас витІун вачІана чІужугІаданалъ гьавурав жиндирго Вас . Къануналъул кверщаликь гьавуна гьев —
48004005	Къануналъул кверщаликь ругелал тархъан гьаризе ва нилъ гьесул лъималлъун лъугьине .
48004006	Нилъ гьесул лъимал ругелъул , Аллагьас жиндирго Васасул РухІ нилъер ракІазулъе рещтІинабуна , ва гьеб РухІалъ ахІулеб буго : « Абба ! Я дир Эмен ! » — абун .
48004007	Гьединлъидал тІокІалъ мун лагъ гуро , вас вуго ! Вас вугелъул , Аллагьасул бугебщиналъул ирсилавлъунги лъугьун вуго мун .
48004008	Нужедайин абуни , доб мехалда Аллагь лъалев вукІинчІо , — гьересиаллагьзабазе лагълъи гьабулел хутІун рукІана нуж .
48004009	Гьанже , Аллагь нужеда лъараб , битІун абуни , Аллагьасда нуж лъараб заманалда , щайха нуж дол щибго гьабизе кІоларел ва пайда гьечІел къуватазде нахъеги тІадруссунел , нахъеги ва нахъеги гьезул лагъзаллъун лъугьунел ?
48004010	Нужеца хирияллъун рикІкІунел руго цо хасал къоял , моцІал , лъагІалил заманаби ва лъагІелал .
48004011	Дун хІинкъун вуго нужее гІоло гьабщинаб захІмат баччи гІададацин гуродай дир ккарабилан .
48004012	Дица нужеда цІакъ гьарулеб буго , вацал , дида релълъун лъугьаян , нужеда релълъун дунги лъугьун вугелъулха . Нужеца дун сундалъунниги къварид гьавичІо .
48004013	Цебе нужеда Рохалил хабар бицине рес рекъеялъе сабаблъун ккана дир черх загІиплъун букІин . Нужеда гьеб лъала .
48004014	Дида бугеб хІалалъухъ балагьун щакдаризе кколел рукІаниги , нужеца дун инжитго нахъчІвачІо . Нужеца дун къабул гьавуна Бичасул малаик гІадин ва ГІиса МасихІ гІадин .
48004015	Доб мехалда нужер ракІазулъ букІараб талихІ-рохелалъул асар кибе араб ? Дица ракІчІун абила : бахъун берги кьелаан нужеца добмехалда дие .
48004016	ХІакъабщинаб нужеда бицун хадуса , гьанже нужер тушманлъунищха дун ккарав ?
48004017	Гьал цогидал гІадамал рекІелъ квешал къасдалгун хурхун чІун руго нужеда , нуж дидаса ратІа гьаризе ва нужги гьезда хурхун чІезе .
48004018	Гьедин ( дун нужеда аскІов вугеб мехалъ гуребги ) хурхун чІей лъикІаб иш бугоан , лъикІал къасдалгун бугебани гьеб .
48004019	Я дир лъимал , лъимер гьабизе хІара чІварай эбел гІадин лъугьун вуго нуж сабаблъун дун гьанжеги . Гьедин дун хутІила МасихІил сипат нужелъе лъугьинегІан .
48004020	Дие цІакъ бокьилаан гьанже нужеда цадахъ вукІине , батІияб къагІидаялъ нужгун кІалъазе . Дун нужеда хІинкъун вугелъулха !
48004021	Ле , нуж Къануналъул кверщаликь хутІизе бокьарал гІадамал ! Къануналъ щиб бицунеб бугебали рагІарабищ нужеда ?
48004022	Гьениб хъван буго : Ибрагьимил вукІана кІиго вас — лагъалъ гьавурав цо , узденалъ гьавурав — цогидав .
48004023	Лагъалъул вас гьавуна цогидалго гІадин , узденалъул вас гьавуна — Аллагьас рагІи кьун букІиндал .
48004024	Гьелъулъ буго магІна гъваридаб гІаламат : гьей кІияйго чІужугІадан ккола Аллагьасул кІиго къотІи .
48004025	ГІарабустаналда бугеб Синай магІардасан бачІараб къотІиялъул гІаламатлъун ккола Гьажар . Лагълъун йикІаго гьаруна гьелъ лъимал . Гьединлъидал гьей релълъуна гьанжесеб Иерусалималда , — гьебги гьелъул гІадамалги лагълъиялда руго .
48004026	Нилъее эбеллъун кколеб Зобалазул Иерусалим эркенлъиялда буго .
48004027	ТІехьалда бугелъулха : « Йо , лъимер гьабуларей чІужугІадан , йоха-хинлъун йикІа мун . Лъимадул хІара чІван унти лъачІей мун йохун ахІдезе-чІчІичІчІидизе лъугьа . Рос вугелъулалдаса цІикІкІун руго рехун таралъул лъимал » .
48004028	Нужни , вацал , ИсхІакъго гІадин , Аллагьас кьураб рагІиялда рекъон гьарурал лъимал руго .
48004029	Цогидалго гІадин эбелалъ гьавурав васас къварилъи гьабулеб букІана Аллагьас кьураб рагІиялда рекъон гьавурав васасе доб заманалда . Гьедин буго гьанжеги .
48004030	ТІухьдуз щибха абулеб бугеб гьелъул хІакъалъулъ ? « Лагъги гьелъ гьавурав васги нахъе рачахъе , узденалъ гьавурав васасда цадахъ ирс щоларо лагъалъ гьавурав васасе » .
48004031	Гьединлъидал , вацал , нилъ лагъалъул лъимал гуро , узденалъул лъимал руго !
48005001	Эркенлъи щвезелъун тархъан гьаруна МасихІица нилъ . Гьединлъидал гьеб эркенлъиги ккун чІа , лагълъиялъул рукь нахъеги горбоде ккезе биччаге .
48005002	Гьале дица , Павелица , абулеб буго нужеда : нужеца гьанже сунат гьабуни , нужее МасихІидасан щибго пайда букІине гьечІо .
48005003	Цоги нухалъ лъазабулеб буго дица : сунат гьабулевщинав чияс тІолабго Къанун цІунизе ккола .
48005004	Къанун цІуниялдалъун Аллагьасда цере ритІухълъизе бокьарал нуж МасихІидаса ратІалъана . Баркаталдасаги тІуна нуж .
48005005	Нилъер хьул буго Аллагьасда цере ритІухълъилилан . Божулел ругелъулин нилъ гьелъухъ ралагьун чІолел .
48005006	МасихІидехун цолъаразе амрулъун кколаро сунат гьаби ялъуни гьабичІого тей . Амма гьезие амру ккола цоцазе рокьиялдалъун загьирлъулеб божи-иман .
48005007	Нужер чу лъикІго бекерулеб букІана , — хІакъабщиналда божизе лъицаха нужее квалквал гьабулеб бугеб ?
48005008	Нуж жиндихъего ахІарав Аллагьасдасан бачІараб жо гуро нужер пикру хисизабизе гьез бахъулеб хІаракат .
48005009	ГьитІинаб ицица тІубараб тІимугъ кванала .
48005010	Амма дир ракІчІола , ТІадегІанав ГІисадехунги цолъун , нужеца батІияб пикру гьабиларилан . Нуж ита-таризе гьарулев чиясе , щив гьев вукІаниги , Аллагьас суд гьабила .
48005011	Дирго рахъалъ абуни , вацал , дица цебе гІадин малъулеб бугеб батани сунат гьабизе кколилан , щиб сабаблъунха дие гьанжеги гІакъуба кьолеб бугеб ? Гьеб гьедин букІарабани , МасихІ жинда тІад вигъараб хъанчил хІакъалъулъ дир вагІзаялъ гьезул ццин бахъинабилароан .
48005012	Дие бокьилаан нуж итизе-таризе гьарулел ругел гьел гІадамал , жидецаго жидерго лугбиги къотІун , гІайиблъизе !
48005013	Нуж руго , вацал , эркенго рукІине Аллагьас тІаса рищарал чагІи . Амма гьеб эркенлъиялдаса нужеца пайда босуге нужерго напсалъул гьаваялда нахърилълъине . Цоцазде бугеб рокьиги тІезе биччаге , вацал , цоцазул лагъзаллъунги рукІа !
48005014	ТІолабго Къануналъул магІна буссун бугелъулха цохІо амруялде : « Мунго дуего гІадин вокье дуде гІагарав чиги » .
48005015	Нужго нужедаго хІанчІелел ва цоцаца кваналел ругони , цоцаца кванан лъугІизе гурин нуж .
48005016	Гьале дица нужеда абулеб : нуж хьваде РухІалъ малъулеб бугеб куцалда , напсалъул гьаваялда хадур инаро нуж гьебмехалда .
48005017	Напсалъе бокьула РухІалъе тушманабщинаб , РухІалъеги бокьула напсалъе тушманабщинаб . РухІги напсги цоцалъ рагъулел ругелъул , рекІее бокьараб гьабизе бажаруларо нужехъа .
48005018	РухІалъ малъараб гьабулеб бугони , Къануналъул кверщаликь рукІунаро нуж .
48005019	Нилъеда лъала напсалъ гьабулебщинаб : хъахІбалъи , хъублъи , пасалъи ,
48005020	гьересиаллагьзабазе лагълъи гьаби , сихІручилъи , тушманлъи , дагІба-къец , ракІквешлъи , ццидахин , чІухІун церекІанцІи , цоцазда гьоркьоб рикьи ккезаби , рикьалаби гІуцІи ,
48005021	жахІда , гьекъел-мехтел , пасатго лазат-кеп босизе данделъи ва гьезда релълъаралги . Дица цебеги абун букІана ва гьанжеги лъазабулеб буго нужеда : гьединал ишал гьарулел гІадамазе Аллагьасул ПарччахІлъи насиблъуларо .
48005022	РухІалъ инсанасе босун бачІуна : рокьи , рохел , рекъел , сабру , лъикІлъи , ракІлъикІлъи , божизе бегьи ,
48005023	хІалимлъи , жиндаго квелъ базе бажари . Гьел сабаблъун лъиениги тамихІ гьабуларо .
48005024	МасихІ ГІисаде цолъараз , жидерго мунагьаб напс хъанчида тІад бигъараб гІадин , чорхол киналго лазаталги гьаваги къезаруна .
48005025	Нилъее гІумру РухІалъ кьун бугелъул , нилъ хьвадизе ккела РухІалъ малъухъе .
48005026	РачІа нилъ рецц-бакъалда хадур лъугьинарин , цоцазул ракІхвезабун къацандиларин ва нилъеца цоцаздехун жахІдаги гьабиларин .
48006001	Я дир вацал , цо чияс кинаб бугониги мунагь гьабун букІин лъани , РухІалъ малъухъе хьвадулел ругелъул нуж , хІалимго-хІеренго битІараб нухде ваче нужеца гьев . Вореха , нужгоги къосине гурин .
48006002	Цоцазул раччи бачче нужеца ва гьедин МасихІил къанунги цІуне .
48006003	Цо лъиданиги ракІалде кколеб бугеб батани , щивго гурев жоги вукІаго , жив щивнигийилан , гьес живго гуккулев вуго .
48006004	Щивав чияс хал гьабизе ккола жиндирго ишазул . Гьел ишал лъикІал ругони , цогидазул ишазул пикруги гьабичІого , гьездаса разилъизе бегьила гьев .
48006005	Щивас жиндирго гьир баччизе кколелъулха !
48006006	Аллагьасул рагІи тІалаб гьабулев вугев чияс жиндиего щвараб боцІи-рикъзи бикьун кьезе ккола гьеб малъулев насихІатчиясеги .
48006007	Къосине чІоге нуж : лъиданиги кІоларо Аллагь гуккизе ! Бекьараб гурони хуриб бижуларо .
48006008	Напсалъе бокьулеб бекьарасе напсалъул хуриб хвел бижула ; РухІалъе бокьулеб бекьарасе РухІалъул хуриб абадияб гІумру бижула .
48006009	ЛъикІлъи гьабулаго нилъ ракІ гІодоб чІван рукІинарин . ТІадчІун хІалтІани , нилъер хуриб хІалухъен жиндир заманалда бижила .
48006010	Гьанже , рес букІаго , лъикІлъи гьабилин , хасго нилъерго диналъул агьлуялъе .
48006011	Балагье дирго квералъ гьел рагІаби кигІан чІахІиял хІарпаздалъун нужехъе хъван ругелали .
48006012	ГІадамазда жалго лъикІ рихьизе бокьулез нуж сунат гьабизе тІамизе хІаракат бахъулеб буго , МасихІил хъанчидалъун жидее гІазаб-гІакъуба щунгутІизелъун .
48006013	Сунат гьабиялъул рахъ кколез жидецагоги тІубазабуларо Къануналъ абулебщинаб . Гьезие бокьун буго нуж сунат гьабизе тІамизе , балагье нужги напсалъе мутІигІлъулел ругилан чІухІдаризе гІоло .
48006014	Диени киданиги сундасаниги чІухІизе бокьиларо , нилъер ТІадегІанав ГІиса МасихІил хъанчидаса гурони ! Гьеб хъанчида тІад бигъун хвана дие гІаламги гІаламалъе дунги .
48006015	Сунат гьабиялъулъ яги гьабунгутІиялъулъ гуро иш бугеб , цІияб вижиялдалъун вижун вукІиналъулъин .
48006016	Гьеб амруялда рекъон хьвадулелщиназде рекъелги баркатги рещтІаги ва Аллагьас тІаса бищараб тІолабго халкъалдеги рещтІаги .
48006017	Гьанжеялдаса нахъе лъицаниги кьоге дие гІакъуба , дир черхалда ругелъулха ГІисада лъурал ругънал !
48006018	Нилъер ТІадегІанав ГІиса МасихІил баркат лъеги , вацал , нужер рухІазда . Амин !
49001001	ГІиса МасихІил чапарлъун вукІине Аллагьас витІарав Павелил рахъалдасан салам буго Эфесалда ругел диналъул вацазде — МасихІ ГІисаде цолъун рацІцІалъаразде ва ритІухълъаразде .
49001002	Нилъер Эмен — Аллагьасул ва ТІадегІанав ГІиса МасихІил баркатги саламги лъеги нужеда .
49001003	Нилъер ТІадегІанав ГІиса МасихІил Эмен — Аллагьасе рецц ! МасихІиде цолъарал нилъеда баркат лъун зобалаздасан лъикІабщинаб рещтІинабуна гьес нилъеде .
49001004	Жеги дуниял бижилелдего тІаса рищана Аллагьас нилъ , МасихІиде цолъун , жиндирго халкълъун лъугьине ва , рокьи рекІелъ цІунун , жинда цере рацІцІадго ва гІайиб-хатІа кколаредухъ хьвадизе .
49001005	Аллагьасул къадар букІун буго ГІиса МасихІидалъун нилъ жиндирго лъималлъун лъугьинаризе . ЛъикІлъи гьабизе бокьидалин Аллагьас гьедин гьабураб !
49001006	Аллагьасе рецц — жиндиего вокьулев Васасдалъун гьес нилъеде баркатги нурги рещтІинабидал !
49001007	Къурбанлъун лъугьун гІодобе тІураб МасихІил биялдалъун нилъги гьесде цолъизарун , нилъее тархъанлъи насиб гьабуна ва нилъер мунагьалги чурана . Аллагьас нилъее кьуна сундулъго гІакъиллъиги лъайги , кІудияб баркатги гьарзаго рещтІинабуна .
49001008	
49001009	Аллагьас нилъее загьир гьабуна МасихІидалъун тІубазабизе кколеб букІараб жиндирго балъгояб мурад .
49001010	Зоб-ракьалда бижанщинаб МасихІиде цолъизабиялъул ва киналъулго бетІерлъун гьев гьавиялъул мурад Аллагьас тІубазабула болжал щвараб мехалда .
49001011	МасихІ сабаблъун Аллагьас нилъ тІаса рищана жиндирго халкълъун рукІине . Жиндиего бокьухъе кинабго гьабулесул къадар букІана
49001012	гьесул къудраталъе рецц гьабулеллъун ниж лъугьине . ТІоцебе МасихІиде хьул лъурал гІадамал ниж ругелъулха !
49001013	Нуж хвасарлъанилан Рохалил хабарлъун бугеб ритІухъаб рагІи рагІараб мехалъин нуж МасихІиде цолъарал . МасихІиде иман лъедал , нужедаги Илагьияб РухІалъул мугьру чІвана .
49001014	Аллагьас жиндирго халкъ тархъан гьабураб ва жиндие цІар-рецц гІемерлъараб мехалда нилъееги ирс щвезе букІиналъул гІаламатлъун буго гьеб Илагьияб РухІ .
49001015	Гьединлъидал , ТІадегІанав ГІисаде нужеца иман лъунин рагІаралдаса ва иман лъуразул агьлуялдего нужер рекІелъ рокьи букІинги лъаралдаса хадуб ,
49001016	дугІадулъ нужги рехсон , дица кидаго Аллагьасе рецц гьабула .
49001017	Нилъер ТІадегІанав ГІиса МасихІил Эменлъун вугев къудратав Аллагьас нужеде рещтІинабеги гІакъиллъи щвезабулеб ва балъгоябги загьирлъулеб РухІ . Гьелъ рачина нуж Аллагь лъаялде .
49001018	Аллагьас нужер рекІедаги канлъи бихьизабеги . Гьебмехалда бичІчІила сунде хьул лъезе нуж гьес ахІулел ругелали , иман лъуразул агьлуялъе гьесул илагьияб ирсги кигІан бечедаб бугебали .
49001019	Бицун хІалкІоларебгІан кІудияб гьесул къуват нилъелъ , жиндир къудраталдалъун иман лъуразулъ , букІинги бичІчІила .
49001020	Гьебго къуваталъин Аллагьас ГІиса хваралъуса вахъинавурав ва зобалазда жиндирго кваранаб рахъалда гІодов чІезавурав .
49001021	Тахида ругелги , кверщел бугелги , хІакимзабилъун ругелги , ханзабилъун ругелги рухІаздаса тІадегІанлъизавуна Аллагьас гьев . Гьаб дуниялалда ругелги , хадусеб дуниялалда рукІине ругелги киналго цІараздаса тІадегІанаб кьуна гьесие цІарги .
49001022	Кинабго гьесул хІатІикь лъуна Аллагьас . Кина-щиналдасаго кІодоги гьавуна . Иман лъуразул агьлуялъул бетІерлъунги гьавуна .
49001023	МасихІил Черхлъун ккола гьеб агьлу . Кинабго камиллъизабулес камиллъизабула гьебги .
49002001	Такъсирги мунагьги сабаблъун хварал чагІийин нужги рукІарал .
49002002	Цебе нужеца гІумру гьабулеб букІана гьаб дуниялалъул гІадатазда ва зоб-ракьалда гьоркьоб кверщел гьабулев ханасул амруялда рекъон . Аллагьасе мутІигІлъулареб агьлуялда тІад гьабсагІатги кверщел гьабулеб буго гьес .
49002003	Гьединал гурищ нилъ киналго рукІарал ! Нилъерго гьаваялдаги квешал къасдаздаги хадур ун , чорхоеги рекІееги бокьанщинаб гьабулаан нилъеца . Гьеб тІабигІат сабаблъун , цогидазего гІадин , Аллагьасул ццин бахъин насиблъун букІана нилъееги .
49002004	Амма Аллагь цІоб гІатІидав вуго ! Нилъедехун бугеб кІудияб рокьиялдалъунин
49002005	мунагь сабаблъун хун рукІарал нилъ МасихІида цадахъ гьес чІаголъизарурал . Аллагьас баркат лъун хвасарлъана нилъ .
49002006	ГІиса МасихІидалъун нилъеде гьарзаго рещтІараб баркаталъул кІодолъиги цІобалъул гІатІилъиги хадусел гІасрабазда загьир гьабизе нилъ МасихІ ГІисада цадахъ рахъинаруна ва зобалазда гьесда аскІор гІодор чІезаруна .
49002007	
49002008	Аллагьасул баркаталдалъун иман лъеялъ хвасар гьаруна нуж . Нужедалъун гуро гьеб лъугьараб , Аллагьасул цІобалдалъунин .
49002009	Нужер ишазухъ щвараб шапакъат гурин гьеб , — гьелдаса чІухІуге щивниги .
49002010	Аллагьасин нилъ , МасихІ ГІисадеги цолъизарун , гьанже ругеллъун лъугьинарурал , — цереккунго нилъее рихьизарун рукІарал лъикІал ишал тІуразаризелъун .
49002011	ХІасил , нужеда кІочон тоге нуж жугьутІаллъун рижун рукІинчІолъиги , чорхол лага къотІун сунат гьабуралилан абулез нужеда « сунат гьабичІелилан » цІар лъун букІараблъиги .
49002012	Доб мехалда нуж МасихІидаса рикІкІад рукІана . Исраилил халкъалъеги чияраллъун рукІана нуж . Гьеб халкъалъе Аллагьас гьарун рукІарал къотІабиги кьун букІараб рагІиги нужеда хъатІулароан . Гьаб дуниялалда нуж рукІана хьул лъезе бакІги гьечІел Аллагьги гьечІел гІадамал .
49002013	Цере Аллагьасдаса рикІкІад рукІарал нуж , гьанже МасихІиде цолъун , гІагарлъана , — нужедасан къурбанлъун хварав МасихІил би сабаблъун .
49002014	Гьес нилъ рекъезаруна , жугьутІалги жугьутІал гурелги цого халкълъун лъугьинабуна , нилъеда гьоркьоб букІараб тушманлъиялъул къедги биххизабуна .
49002015	КІиго халкъги ракълидалъун жиндилъго цолъизабун , цо цІияб халкъ лъугьинабизелъун Къануналъул рихьизариялги къагІидабиги риххизаруна гьес , — жиндирго черхги къурбанлъун гьабун .
49002016	Хъанчида ван хвеялдалъун цого чорхолъ кІиго халкъ Аллагьгун рекъезабуна гьес , хъанчида тІадго чІвана гьезул тушманлъиги .
49002017	ВачІун гьес ракълил рохел бицана Аллагьасдаса рикІкІалъун рукІарал нужедаги ва гьесде гІагарлъун рукІараздаги .
49002018	Гьединлъидал гьесдалъун цого РухІалъул цІурал нилъее ( жугьутІазеги цогидал халкъазеги ) рес щвана Инсухъе ине .
49002019	ХІасил , гьанже нуж чиярал гуро , апарагзабиги гуро . Иман лъуразул агьлуялда гъорлъ ихтияр бащадал гІадамал руго нужги ва Аллагьас жиндираллъунги гьарун руго .
49002020	Чапарзабазги аварагзабазги тІамураб кьучІалда тІад бараб миналъун руго нуж . КьочІол гамачІлъунги МасихІ ГІиса вуго .
49002021	Гьелда тІад чІурканго балеб буго тІолабго мина . Гьелъул лъугьунеб буго Аллагьасул мукъадасаб рукъ .
49002022	Аллагьасул РухІ рещтІараб рукълъун рукІине , МасихІгун цолъун , нужги лъугьун руго гьеб миналъун .
49003001	Гьединлъидалин нужее — цогидал халкъазул гІадамазе — гІоло дун , Павел , лъугьун вугев ГІиса МасихІил туснахъавлъун .
49003002	Гьайгьай , нужеда рагІун батила нуж гІуцІа-къазе кигІан кІудияб тІадкъай жиндирго цІобалдалъун Аллагьас дие кьурабали .
49003003	Гьес дие загьирлъизабуна жиндирго балъголъи . Гьелъул хІакъалъулъ цебеги дица нужехъе къокъго хъван букІана .
49003004	Гьединлъидал гьаб кагъат цІалидал лъала нужеда МасихІил балъголъи кин дида бичІчІулеб бугебали .
49003005	Цересел наслабазе загьирлъун букІинчІеб гьеб балъголъи гьанже РухІалъ рагьана Аллагьасул мукъадасал чапарзабазеги аварагзабазеги .
49003006	Гьеб балъголъи буго цогидал халкъазул гІадамазе , жугьутІазего гІадин , Аллагьасдасан ирс щвеялъулъ : гьелги жугьутІалги цого чорхол лугбилъун лъугьана ва Аллагьас жугьутІазе кьун букІараб рагІи гьанже МасихІ ГІисадалъун Рохалил хабаралъе гІахьалаблъунги лъугьана .
49003007	Аллагьасул къудраталдалъун дие баркат щун , дун лъугьана гьеб Рохалил хабар тІибитІизабизе .
49003008	Иман лъуразул тІолабго агьлуялда гьоркьоса бищунго пакъирав дида баркат лъуна инсанасул гІакълу-лъай хадуб гІунтІулареб МасихІил хазинаялъул хІакъалъулъ Рохалил хабар цогидал халкъазул гІадамаздаги бицине
49003009	ва кинабго бижарав Аллагьасул балъгояб абадияб хІукму тІубараблъи киназего загьирги гьабизе .
49003010	Тахида ругелги кверщел бугелги зобалазул рухІазда гьанже иман лъуразул агьлуялдалъун лъала батІи-батІияб куцалда загьирлъараб Аллагьасул гІакъиллъи .
49003011	Жиндирго абадияб хІукму Аллагьас тІубазабуна нилъер ТІадегІанав МасихІ ГІисадалъун .
49003012	Гьевгун цолъун ва гьесде иманги лъун , хІинкъичІого ва ракІчІун хьвадулел руго нилъ Аллагьасда цере .
49003013	Гьединлъидал дица нужеда гьарулеб буго , нуж сабаблъун дие гІазаб кьолеб бугилан ракІ гІодоб чІван рукІунгейилан . Гьеб гІазаб сабаблъунин нуж бергьунел ругел .
49003014	ХІасил , Инсуда цеве накабазда чІун вуго дун .
49003015	Зоб-ракьалда ругелщиназе чІаголъи гьесул цІаралдасан бачІараб буго .
49003016	Дица гьесда гьарулеб буго жиндирго машгьураб хазинаялдасан нужее РухІалдалъун къуват кьейилан , нужер ракІ къвакІизабейилан ,
49003017	иман лъеялдалъун МасихІ нужер рекІелъе лъугьинавейилан . Рокьи нужер кьибиллъунги кьучІлъунги лъугьаги .
49003018	Гьебмехалда , нужер гьунар гІела , киналго иман лъуразда гІадин , нужеда МасихІил рокьи лъазе — гьелъул гІеблъиги , халалъиги , борхалъиги , гъварилъиги лъазе .
49003019	Лъазего кІолареб бугониги , лъаги нужеда гьеб , — Аллагьасул камиллъи нужелъеги лъугьине .
49003020	Жинда гьаризе нилъеда кІолелдасаги , хІатта нилъеда ракІалде кколелдасаги гІемерго цІикІкІарабаб гьабизе нилъее къуват кьолев Аллагьасе рецц !
49003021	ГІиса МасихІил ва гьесде иман лъуразул агьлуялъул абадияб-даимаб рецц буго Аллагьасе !
49004001	ТІадегІанав сабаблъун жанив тІамурав дица нужеда гьарулеб буго Аллагьас нуж тІаса рищун рукІиналъе мустахІикъаб куцалда хьвадейилан .
49004002	ЧІухІи-пахрулъи чІвараллъун , гІодоре риччараллъун рукІа . Цояз цоял хІехьон , цоцазе рокьун , сабруялда хьваде .
49004003	Ракълил рахсица цоцаздехун рухьун , хІаракат бахъе РухІалъ кьураб цолъи нужелъго цІунизе .
49004004	ЦохІого Черхги , цохІого РухІги , Аллагьас нуж тІаса рищун ругелъул , цохІого хьулги ,
49004005	цохІого ТІадегІанавги , цохІого божи-иманги , цохІого мунагьал чуриги ,
49004006	киназулго Эмен — цохІого Аллагьги . Нилъ киназдасаго тІадегІанав вуго гьев , нилъер киналго ишазулъги вуго , нилъ киназулъгоги вуго .
49004007	Амма нилъее киназегоги щивасеги щун буго батІи-батІияб гьунар — МасихІица кьураб сайигъаталъул хасаб бутІа .
49004008	Гьединлъидал ТІухьдузда хъван буго : « Гьев тІадегІан вахана , гьес гІемерал асирал рачун рачІана , гІадамазе сайигъатал рикьана » .
49004009	ТІадегІан вахарав ватани , гьелдаса цеве гьев ракьалъул бищунго гъваридалъуве лъугьун вукІун вуго .
49004010	Ракьалъул гъварилъуде лъугьун вукІаравав гурищ бищунго рорхатал зобалазде вахунев ? Гьес гурищ гьаб дуниялалда кинабго камиллъизабизе бугеб ?
49004011	Гьесин лъугьинарурал чапарзабилъун цоял , аварагзабилъун цоял , Рохалил хабар бицунеллъун цоял , церехъабилъун яги насихІатчагІилъун цоял , —
49004012	Аллагьасе хъулухъ гьабизе ва МасихІил Черхлъун кколеб иман лъуразул агьлу мина гІадин щулалъизабизе .
49004013	Божи-иманалъулъ ва Аллагьасул вас якъинго лъаялъулъ ахирги цогояллъун лъугьина нилъ . ТІубанго балугъал гІадамаллъун лъугьина нилъ гьебмехалъ , МасихІил камиллъиги насиблъила нилъее .
49004014	Карачалаби гьелчезарулеб гьороца кинигин , диналъул батІи-батІияб чвахиялъ росун унел лъимал гІадинал гІадамаллъун рукІине бегьуларо гьанже нилъ . Гьел бигьаго гуккула хІилла-макруялъе махщел бугел гьерсихъабаз .
49004015	РекІелъ рокьигун битІараб бицани , нилъ кІудиял гІела , сундулъго МасихІиде гІагарлъила . Гьев вуго бетІер !
49004016	БетІералъин чорхол киналго лугби цолъизарулел . ЩукІдуз цоцаздехун щула гьарула гьел . Щибаб лагаялъулги букІуна жиндирго иш . Рокьиялъ гІуцІула ва кІудияб гІезабула черх .
49004017	Гьале дица нужеда абулеб ва ТІадегІанасул цІар рехсон лъазабулеб буго мекъаб-тІекъаб гурони гІакълу гьечІел мажусиял гІадин нуж хьвадугейилан !
49004018	Гьезул пикру-бичІчІи бецІлъун буго . Жидерго жагьиллъиги ракІбицалъиги сабаблъун , гьел рикІкІалъун руго Аллагьасде руссараб гІумруялдаса .
49004019	Сунцаго рекІее асар гьабулареллъун лъугьун , хІарамабщиналъ гІорцІулел гьечІо гьел , напс ккун чІезабулеб чІолохъжоги гьез бахъун рехун буго .
49004020	Амма гьедин хьвадизе гуро нужеда МасихІил хІакъалъулъ бицун букІараб .
49004021	ХІакълъунго нужеда гьев лъан вуго . Нужеда бициндалха гьесулъ кинабго хІакъабщинаб бугилан !
49004022	Мунагьаб напс гуккулел къасдаз пасалъизавурав цевегосев инсанасул гІадинаб гІамал гІодобе рехе нужеца .
49004023	Нужерго рухІги гІакълуги цІилъизабе .
49004024	Аллагьасул суратлъун вугев , хІакълъунго ритІухъав , вацІцІадав цІидасан вижарав Инсанлъун лъугьине хІаракат бахъе .
49004025	Гьединлъидал , гьересиги рехун тун , щивас жиндаго аскІов вугесда битІараб бице . Цо Чорхол лугбилъидалха нилъ !
49004026	Ццин гьалаглъараб мехалдагицин гьабуге нужеца мунагь . Нужер ццин бахъун букІаго бакъ тІерхьунгеги !
49004027	Илбисалъе нуцІа къируге !
49004028	ЦІогьодулев вукІарав цІогьодуге , жиндирго кверал квалквадун магІишат гьабизе лъугьа , язихъасеги кьезе рес букІине .
49004029	НасихІат гъорлъ бугеб ва гІенеккаразе сундулъго пайдаяб гурони , цониги квешаб рагІи бачІунгеги нужер мацІалде .
49004030	Аллагьасдасан бачІараб Илагьияб РухІ пашманлъизабуге , тІубанго тархъанлъараб къоялъе гьелъул мугьрулъидал нужеда чІван бугеб .
49004031	Нужеца рехун те хІалуцин , ццидахин , гьалаглъи , ахІи-хІур , хьандей ва цогидалги квешал хасиятал .
49004032	Цоцазда гьоркьор лъикІ рукІа , хІеренго рукІа , цоцада тІасаги лъугьа , МасихІие гІоло Аллагь нужеда тІасалъугьарав гІадин .
49005001	Аллагьасда релълъине хІаракат бахъе , гьесие рокьулел лъималлъидал нуж .
49005002	Нилъее гІоло къурбанлъун лъугьарав МасихІие нуж рокьарал гІадин , цоцазе рокьун хьваде нужги . Аллагьасе кьураб махІгьуинаб ва лъикІаб къурбанлъунин гьев лъугьарав .
49005003	ХъахІбалъи , пасалъи ва чияр боцІуде хъантІи гІадинал жалазул цІар рехсезецин бегьуларо нужеца . Иман лъуразул агьлуялда гьеб рекъараб гьечІо .
49005004	Хъубаб , гІантаб ва гІадан гІад-хочІ гьавулеб хабар бицинеги рекъараб гьечІо . Гьелде руссун рукІинчІого , Аллагьасе рецц гьабе .
49005005	ХъахІбалъи , ракІ хъублъи ва хъантІи ккола гьересиаллагьзабазе лагълъи гьабилъун . Гьединаб гІамал бугев цониги чиясе МасихІилги Аллагьасулги ПарччахІлъиялъул бутІа щолареблъи лъай нужеда .
49005006	Гьерсица гуккизе чІоге . МутІигІлъуларезде Аллагьасул ццин рещтІинабула гьелъ .
49005007	Гьезулгун гьоркьоблъи гьабуге нужеца .
49005008	Цере нуж бецІлъукь рукІана , гьанже ТІадегІанасде цолъун ругелъул , нурлъун лъугьана . Нуралъ гвангъизарурал гІадамал гІадин хьваде .
49005009	Нуралъ бижизабураб буго лъикІаб гІамал-хасиятги , ритІухълъиги ва хІакъабщинабги .
49005010	ТІадегІанасул рекІее щиб къабуллъулебали лъазе хІаракат бахъе .
49005011	БецІлъиялъул пайда гьечІел ишазулъ гІахьаллъуге . Гьел къватІир чІвазаризейин нужеца кколел .
49005012	БецІлъуда балъгого гьарулел ишазул хІакъалъулъ бицинегицин намуслъула .
49005013	Канлъи речІчІидал бихьула кинабго къватІиб чІвазабурабщинаб . Канлъухъе бихьулебщинабги нурлъун лъугьуна .
49005014	Гьединлъидалин абулеб : « Кьижарав , ворчІа ! Хваралъуса вахъа — нуралъ гвангъизавила мун МасихІица ! »
49005015	Нужерго гІамал-хасияталда хадуб халккве . ГІабдалзабазда релълъун хьвадичІого , гІакъилазда релълъун хьваде .
49005016	Заманаялдаса пайда босизе хІаракат бахъе , гьалагал къоял ругин гьал .
49005017	Жагьилаллъун рукІунге , ТІадегІанасул амру бичІчІизе тІалаб гьабе .
49005018	Чогъроца мехтизе рукІунге , пасалъиялде рачуна гьелъ . Илагьияб РухІалъ цІезаре нужго .
49005019	Забуралдасан , туркабаздасан ва диниял кучІдуздасан калимабаздалъун гаргаде цоцаздехун . РакІ-ракІалъго ахІе нужеца ТІадегІанав веццарал кучІдул .
49005020	Нилъер ТІадегІанав ГІиса МасихІил цІарги рехсон , кидаго ва сундухъго Эмен — Аллагьасе шукру гьабе .
49005021	МасихІил хІурмат гьабун цоцазе мутІигІлъе .
49005022	ТІадегІанасего гІадин , россабазеги мутІигІлъе лъудби .
49005023	Жиндирго черхлъун кколеб иман лъуразул агьлу хвасар гьабуравлъунги гьелъул бетІерлъунги МасихІ вугев гІадин , росасги бетІерлъи гьабула лъадуе .
49005024	Иман лъуразул агьлу МасихІие мутІигІлъулеб гІадин , лъадиги сундулъго росасе мутІигІлъе .
49005025	Лъадалъ ччун рахъунги ва рагІудалъунги гьел рацІцІад гьаризе жинца рухІ кьурал иман лъуразул агьлу МасихІие бокьулеб гІадин , росабазе лъудбиги рокьа .
49005026	
49005027	МасихІие бокьун буго гьеб иман лъуразул агьлу жинда цебе гьайбатго бихьизе , — тІанкІ гьечІого , рукІкІел гьечІого ва цогидаб сакъатги гьечІого . БацІцІадабги гІайиб-хатІа гьечІебги букІине бокьун буго .
49005028	Гьединлъидал россабазе жидерго лъудбиги рокьизе ккола , жидерго черх гІадин . Лъади йокьулесе живгоги вокьула .
49005029	Жиндирго черх рихарав инсан цониги вижичІо . Гьес кваназе жо чІезабула , чорхол тІалаб-агъаз гьабула , иман лъуразул агьлуялъул МасихІица тІалаб-агъаз гьабулеб гІадин .
49005030	Нилъги гьесул Черхалъул лугбилъун ругелъулха !
49005031	ТІухьдузда хъван буго : « Гьединлъидал эбел-эменги рехун тун , бихьинчи чІела жиндирго чІужуялде вуссун , ва гьел кІиялго цолъун , цого лъугьина » .
49005032	Гьел рагІабазулъ кІудияб балъголъи буго , амма дида бичІчІулеб буго МасихІилги иман лъуразул агьлуялъулги хІакъалъулъ бугин гьеб калима .
49005033	Нужеда гьоркьоса щивав чиясеги лъади , живго гІадин , йокьизе ккела . Лъадуцаги росасул хІурмат гьабизе ккела .
49006001	Лъималги , ТІадегІанасде цолъун , эбел-инсуе мутІигІлъун лъикІ .
49006002	Аллагьасул амруязда гьоркьор руго тІуразаруни шапакъат щолилан рагІи кьурал амруял . Гьезул тІоцебесеб амру ккола : « Дурго эбел-инсул адаб-хъатир гьабе .
49006003	Цинги мун лъикІ вукІина ва дур гІумруги халалъила » .
49006004	Умумузги лъимал къварид гьаруге . ТІадегІанасул амруялда рекъон гІезаре , гьезие тарбия кье ва лъикІабщинаб малъе .
49006005	Лагъзалги хІинкъа-къан мутІигІлъе жидерго бетІергьабазе . МасихІие гьабулеб гІадин , ракІ-ракІалъго хъулухъ гьабе гьезие .
49006006	ХІелхІелчагІаз гІадин , рихьдаего гьабуге хъулухъ , Аллагьасул амру тІубазабулел МасихІил лагъзадерица гІадин , ракІ-ракІалъго гьабе .
49006007	ГІадамазе гуреб , ТІадегІанасе хъулухъ гьабулеб бугеб гІадин , гъираялда гьабе .
49006008	Лагъ вукІа , узден вукІа , лъикІлъи гьабулев чиясе ТІадегІанасдасан шапакъат щолеблъи кІочон тоге .
49006009	Нужги , лагъзадерил бетІергьаби , гьединго лъикІ рукІа нужерго лагъзадеридехун . Гьел хІинкъизаруге . Нужерги гьезулги зобалазда цохІо БетІергьан вукІин кІочон тоге . Щивниги ватІа гьавуларо гьес .
49006010	Кагътил ахиралдаги — ТІадегІанасде цолъун , гьесул къуват-гучалдалъун нужго къвакІизаре .
49006011	Аллагьасул къолден ретІе , илбисалъул макруялдаса къунгутІизе .
49006012	ГІадамазда данде гурел , — тахида ругелги кверщел бугелги рухІазда дандейин нилъ рагъулел ругел . Зобалазда ругел хъубал жундуздаги гьаб бецІаб дуниялалъул кверщел кодоб бугездаги дандейин рагъулел ругел .
49006013	Гьедин бугелъул — Аллагьасул нухда рагъ гьабизе къваригІунебщинаб ретІе , чІегІераб къо чІедал гьезда дандечІезеги щибго хІехьезеги нужер къуват-гуч гІезе .
49006014	ХІакъабщиналъул рачелги борчун , ритІухълъиялъул къолденги ретІун , къвакІун чІа нуж !
49006015	Ракълил хІакъалъулъ рохалил хабар бицине къватІире рахъине нужерго хьиталги къачІай .
49006016	Цинги — божи-иманалъул хъалхъан хъатикь щулаго ккве ! Гьелъ свинарила илбисалъ нужеда речІчІулел киналго цІа рекІарал чІорал .
49006017	Тархъанлъиялъул такъияги лъе , РухІалъул хвалченги хъатикь ккве . Гьеб ккола Аллагьасул рагІи .
49006018	Илагьияб РухІалъ цІезарун , киналго дугІаби гІемер гьаре ва кидагоги Аллагьасде гьардолел рукІа . ТІолабго иман лъуразул агьлуги рехсон , тІадчІун ва ракІ-ракІалъго дугІабиги гьарун , рорчІуда чІа .
49006019	Дун рехсонги гьабе дугІа , Рохалил хабаралъул балъголъиялъул хІакъалъулъ хІинкъичІого бицине дица кІал ричІулебщинахъе гьелъие рекъарал рагІаби дие Аллагьасдасан щвагийилан .
49006020	Рахсаз вухь-вухьун вугониги , Рохалил хабаралъул чапар вуго дун . Дида тІадаб налъиги тІубазабун , хІинкъичІого гьеб бицине дие тавпикъ кьегийилан гьаре .
49006021	Дун кин вугевали ва щиб гьабулев вугевали нужеда Тихикица бицина . Гьев вуго дие хирияв диналъул вацги ТІадегІанасе хъулухъ гьабулев ритІухъав чиги .
49006022	Нижер ишазул бицине ва нужер ракІбатизабизе гІолойин дица гьав витІулев вугев .
49006023	Эмен — Аллагьасдасан ва ТІадегІанав ГІиса МасихІидасан рещтІараб рекъелги , рокьиги , божи-иманги хутІаги , вацал , нужелъ !
49006024	Аллагьасул баркат насиблъаги нилъер ТІадегІанав ГІиса МасихІиде абадияб рокьи рекІелъ бугезе !
50001001	Филиппиялда ругел киналго МасихІ ГІисаде цолъун иман лъуразде , нужер агьлуялъул бутІрузде ва церехъабазде салам буго МасихІ ГІисае хъулухъалъе чІарал Павелилги Тимофейилги .
50001002	Нилъер Эмен — Аллагьасулги ТІадегІанав ГІиса МасихІилги баркатги саламги лъеги нужеда .
50001003	Нуж ракІалде щванщинахъе дица рецц гьабула дир хирияв Аллагьасе .
50001004	Нужеда киназдаго гурхІагиян Аллагьасда гьарулебщинахъе дир рекІелъе рохел лъугьуна ,
50001005	дун тІоцеве нужехъе вачІараб къоялдаса жакъалъизегІан Рохалил хабаралъе гІоло гьабулеб хІаракатчилъиялъулъ нужги гІахьаллъидал .
50001006	Дир ракІчІола , нужелъе лъикІлъи лъугьинабизе байбихьарав Аллагьас гьеб рагІа-ракьанде щвезабилин МасихІ ГІиса вачІараб къоялде абун .
50001007	Нужер хІакъалъулъ гьединаб пикру букІинарищ дир , кидаго дир рекІелъ нужеде рокьи бугелъул . Нужедаги дидаги Аллагьасул баркат лъуна дун туснахъалъув вугеб мехалъги , Рохалил хабар тІибитІизабизе къеркьон , гьеб битІараб букІин чІезабулеб мехалъги .
50001008	Аллагьасда лъала ГІиса МасихІил гІадинаб урхъиялдалъун дун нужехъ киназухъго чІалгІун вугеб куц .
50001009	Дица Аллагьасда гьарула , бищунго лъикІаб тІаса бищизе нужеда лъазе , МасихІ вачІараб къоялде нуж , хъубаб тІанкІ лъечІого , нухдаса таричІого хутІизе нужер рекІелъ рокьи цІикІкІагийилан , гІакълуги цІубайгийилан , цІодорлъиги камиллъагийилан .
50001010	
50001011	Нужер рацІцІалъиялъул гъотІода пихъ гьарзаго бижила гьебмехалъ . Гьедин ГІиса МасихІидалъун Аллагьасул кІодолъи загьирлъила ва гІадамаз гьесие рецц гьабила .
50001012	Балагьея , вацал , дир гьаб ахІвал-хІалалъ дагьабги цІикІкІун квербакъи гьабуна Рохалил хабар тІибитІиялъе ,
50001013	кІалгІаялъур ругел киналго рагъухъабаздаги ва цогидал хутІараздаги бичІчІана дида рахсал МасихІ сабаблъун ран ругеблъи .
50001014	Дун жанив тІами сабаблъун ккун , гІемерисел иман лъуразул тавакал цІикІкІинабуна БетІергьанас , гьединлъидал гьезги расги хІинкъичІого халкъалъухъе щвезабулеб буго Аллагьасул рагІи .
50001015	Гьедин бугониги , цо-цояз МасихІил хІакъалъулъ бицунеб буго жидерго жахІдаялъги хІалхъублъиялъги тІамун , цогидаз абуни , бицунеб буго лъикІлъи бокьун .
50001016	Гьеле гьез Рохалил хабар тІибитІизабулеб буго , рокьиялъ гьесизарун ва Рохалил хабар цІунизе тІамурав чи дун вукІинги лъан .
50001017	Дозин абуни гьеб гьабулеб буго квешал къасдазги диде бугеб жахІдаялъги гьесизарун — гьезда ракІалде кколеб буго туснахъалъуб дие бугеб квешлъи гьелдалъун дагьабги цІикІкІинилан .
50001018	Биччанте ! Рихьдае букІаниги , ракІ-ракІалъ букІаниги батІалъи щиб , гьединги гьадинги ГІисал хІакъалъулъ хабар тІибитІулеб бугелъул . Дун гьелдаса вохун вуго ва вохизеги вуго .
50001019	Нужер гьари-дугІаялдалъунги ГІиса МасихІил РухІалъул квербакъиялдалъунги дун хвасарлъизе вукІин лъала дида .
50001020	Къезе цІакъ бокьун гьечІо дие , къеларилан хьулги буго . Кидаго гІадин , хасго гьанже сункьаниги хІинкъичІого дица дир тІолабго жан МасихІ кІодо гьавиялъе кьела — дун хваниги , чІаго хутІаниги .
50001021	Дир гІумру МасихІилъ буго , хвалилъги пайда буго дие !
50001022	Амма дун дуниялалда хутІани , дир хІаракатчилъиялъул хайирги буго . Лъаларо гьеб кІиялъулго кинаб дие бокьилебали .
50001023	Дир ракІ кІибикьун буго : гьаниса вахъун , МасихІида аскІове инеги бокьун буго , гьеб гІемерго лъикІ букІинилан ккун .
50001024	Амма нужее цІакъ къваригІун вугелъул , дуниялалда хутІизеги кколев вуго .
50001025	Нужее къваригІун вукІиналда ракІчІун бугелъул , дида лъала дун нужеда киназдаго цадахъ хутІилевлъи , нуж тІоритІизеги иманалъ нуж рохизаризеги .
50001026	Гьедин дун нужехъе тІадвуссараб мехалъ , нужее цоги гІилла букІина , ГІиса МасихІидеги цолъун , дун сабаблъун ккун , чІухІизе .
50001027	Воре , МасихІил Рохалил хабаралъ малъухъе хьваде . Дие рагІизе бокьилаан , дун гьенив вугониги гьечІониги , Рохалил хабаралда божиялъе гІоло цо хІал ккун чІун цадахъго къеркьолел ругин нужилан .
50001028	Тушбабаздехун кидаго бахІарчилъи бихьизабе . Гьеб гьезие буго хвалде иналъул гІаламат , нужее буго тархъанлъиялъул гІаламат . Аллагьасдасанлъидал гьеб бачІунеб бугеб !
50001029	МасихІидалъун нужехъе рещтІун бугелъул , гьесде иман лъей гуребги , гьеб сабаблъун нужее кьезе бугеб гІазаб-гІакъубаги .
50001030	Дир гІадинаб къеркьеялъулъ гІахьаллъизе руго нуж . Нужеда гьеб доб мехалъ дилъ бихьана ва гьанже дилъ бугилан рагІулебги буго .
50002001	МасихІиде цолъиялъ нужелъе къвакІи лъугьинабулеб бугеб батани , гьесул рокьиялъ нужер ракІбатизабулебги бугони , Илагьияб РухІалдалъун нуж цолъунги ратани , нужер курмузулъ цоцаздехун гурхІел-рахІмуги бижун батани ,
50002002	дун гьелдаса цІакъ вохилаан . Гьединлъидал дие бокьилаан нужер цого къасдги , цого рокьиги , цого рухІги букІине , нужеца цого пикрабиги гьаризе .
50002003	Дун лъикІав-тІокІавилан цояв , дун жеги лъикІавилан цогидав лъугьунге . Нужго гІодорегІан гьарун , цогидал нужедаса лъикІаллъун рикІкІе .
50002004	ЦохІо дурго мунагьаб напсалъе гІоло квалквадичІого , цогидазе гІологи квалкваде .
50002005	МасихІ ГІисалъ букІараб гІадинаб пикру букІа абе нужелъги .
50002006	Аллагьлъи жиндилъ бугониги , Аллагьасда ващалъизе хІаракат бахъичІо гьес .
50002007	Живго гьитІинлъизавуна , — лагъасул даражаялда чІана . Инсанасда релълъун вижарав ва инсанасул сурат жиндилъ лъугьарав
50002008	гьес живго гІодовегІанлъизавуна хвалиде гІунтІунгицин . Хъанчида вараб хвел босизеги мутІигІлъана гьев .
50002009	Гьединлъидал Аллагьас гьев тІадегІанлъизавуна , цогидазулалдаса тІадегІанаб кьуна гьесие цІарги .
50002010	ГІисал цІаралда цебе наку чІван сужда гьабила зодор ругезги , ракьалда ругезги ва гъоркьадуниялалда ругезги .
50002011	ГІиса МасихІ ТІадегІанав вукІин чІезабун , щибаб мацІалда кІалъалез рецц гьабила нилъер Эмен — Аллагьасе .
50002012	Гьале , дир хириял , дун гьенив вугеб мехалъ нуж дие мукІурал рукІиндал , дун гьениса индалги дагьабги цІикІкІараб мукІурлъигун ва Аллагьасукьа хІинкъун хІалтІе нужго хвасарлъиялъе гІоло .
50002013	Жиндаго лъикІ бихьухъе рижизарула Аллагьас нужелъ нужер къасдалги ишалги .
50002014	Гьаб мекъаб-тІекъаб наслуялда гьоркьоб нужеца абадияб гІумруялъул хІакъалъулъ хабар тІибитІизабулеб бугеб мехалда , зигардичІого ва дагІбадичІого тІуразаре нужер киналго ишал , бецІаб сардилъ цІваби гІадин , нужго кенчІезе , мунагь-хІакъ гьечІеллъунги , гІайиб-хатІа гьечІеллъунги , Аллагьасул рацІцІадал лъималлъунги нужго лъугьине .
50002015	
50002016	Гьедин гьабуни , МасихІ вачІараб къоялъ дун нужедаса чІухІила , векерун чІалде щвезе бахъараб дир хІаракат ва захІмат гІадада ккечІилан .
50002017	Хирияб бакІалда лъураб хъабиниса чагъир гІадин , дир би нужер божи-иман сабаблъун гІодобе тІолеб бугониги , дун вохун вуго , нуж киназдаго цадахъ вохун вуго дун .
50002018	Нужги роха , дида цадахъ роха нужги !
50002019	Дир хьул буго ТІадегІанав ГІисал цІобалдалъун кватІичІого нужехъе Тимофей витІизе , нужер рахъалъ гьесдасан цІияб хабарги лъан , дирги ракІ тирхизе .
50002020	ГьевгІан диргун хІал бащадав чи цониги гьечІо . РакІ-ракІалъго нужер киналго ишазе кумекалъе хІадурав чиги вуго гьев .
50002021	Цогидазин абуни , МасихІ ГІисаесеб гуреб , жидеегосеб балагьула .
50002022	Нужеда лъала гьев кьучІав чи вугевлъи ва Рохалил хабаралъе гІоло гьев дида цадахъ , инсуда цадахъ вас гІадин , хІалтІаравлъиги .
50002023	Гьединлъидал , дир иш кин ккелебали лъарабго , гьев нужехъе витІизе хьул буго дир .
50002024	ТІадегІанас дир ракІчІезабулеб буго кватІичІого нужехъе вачІине диеги рес ккелилан .
50002025	Цинги хІукму ккана гьанив дида цадахъ хІалтІарав ва къеркьарав диналъул вац , дие хІажалъулеб хъулухъалъе нужеца витІун вачІун вукІарав Эпафродит тІадвуссун нужехъе витІизе .
50002026	Кутакалда нужеде ракІ щун вуго гьев , жив унтун вукІин нужеда лъан бугилан цІакъ къваридгоги вуго .
50002027	ХІакъикъаталдаги хвалде ккун унтун вукІана Эпафродит , амма Аллагь гьесда гурхІана , гьесда гуревги , дидаги гурхІана , — къварилъиялда тІадеги къварилъи биччачІо Аллагьас диде .
50002028	Гьединлъидалин гьев тІадвуссун витІизе хІукму гьабизе дун гІедегІарав : нахъеги гьев вихьун нужер рекІелъ рохелги цІикІкІина , дир рекІел къварилъиги чучила .
50002029	БетІергьанас витІарав чи гІадин рохун къабул гьаве нужеца гьев . Гьединал гІадамазул хІурматги гьабе ,
50002030	щайгурелъул МасихІил ишалъе гІоло рухІ кьезе хІадурго хвалде гІагарлъун вукІана гьев , дие хъулухъ гьабизе гьечІеб нужер рес бецІизе бокьун .
50003001	Гьанже , вацал , ТІадегІанасде цолъун , рекІелъ рохел цІикІкІаги нужер . Цого жо гІемер бицине диени захІмалъиларо , амма нужер рекІелъ гьеб дагьабги щулалъизе бокьун буго .
50003002	Воре , гьел гьабзаздаса цІуне нужго , квешлъи гьабулездасаги цІуне , инсанасул лага къотІун рехулездасаги цІуне !
50003003	Нилъецайин унго-унгояб сунат цІунулеб бугеб , — Илагьияб РухІалдалъун Аллагьасе гІибадат гьабулеб бугелъул нилъеца , МасихІ ГІисадалъун нилъ чІухІунги ругелъул ва тІасан бихьулелъул хІакъалъулъ гІадатазде мугъ чІвалебги гьечІелъул .
50003004	Гьел гІадатазде мугъ чІвазе лъиданиги ракІалде ккун батани , цогидазеялдасаги цІикІкІун гьелъие ихтияр бугеб дир !
50003005	Микьабилеб къоялъ сунатги гьабураб дие , Исраилил халкъалъулги вугев дун , Буняминил наслуялъулги вугев , жугьутІаздаса жугьутІавги вугев . Къануназул рахъ босани , фарисеязул мазгьабалъулги вукІарав дун ,
50003006	иман лъуразул агьлуялъе гІазаб-гІакъуба кьезе цІакъго хІаракатги бахъулеб букІараб дица . Къанунал тІуразарурав чи Аллагьас ритІухъавлъун рикІкІунев вукІаравани , гьеб рахъалъги дун камиллъун вукІана .
50003007	Амма дие тІокІлъи-хайирлъун букІарабщинаб зарал-зиянлъун рикІкІуна дица гьанже , МасихІиде иман лъун хадуб .
50003008	Гьебали щиб гурин , хІатта кина-щинабгоцин зарал-зиянлъун рикІкІуна дица , дир ТІадегІанав МасихІ ГІиса дидаго вичІчІун лъаялъул тІокІлъи-хайиралда данде ккуни . МасихІ диего хайирлъизе ва гьесуллъун лъугьине бокьун , кинабго рехун тана дица , — рищни-къуллъун рикІкІуна дица гьеб кинабго .
50003009	Къануналда нахъвилълъун дие щвезе букІаралдалъун гуреб , гьесде иман лъеялдалъун рикІкІана Аллагьас дун жиндие ритІухъав чилъун . Инсанасул божи-иманалъухъ балагьун гьабула Аллагьас гьедин .
50003010	Дир цохІо мурад буго : МасихІги гьев хваралъуса вахъинавурав Аллагьги лъазе , МасихІил гІазаб-гІакъубаги диего гІахьал гьабизе , хвалилъги гьесда релълъине !
50003011	Дирги хьул бугелъулха хваралъуса вахъине !
50003012	Шапакъатги щун бугин ва тІубанго вацІцІалъунги вугин абизе бокьун гьечІо дие . Амма дун чІалде къавукъунев вуго , МасихІ ГІиса дидаса бергьарав гІадин , бергьине бокьун .
50003013	Дие бергьенлъи щун бугилан абизе кІоларо , вацал , дида . Дица абила , нахъехун хутІарабги кІочене тун , дун цевехун къавукъунев вугин ,
50003014	чІалде цеве кІанцІулев вугин , бергьенлъиялъул шапакъат щвезе бокьун бугин . МасихІ ГІисадалъун дун Аллагьас зобалазде ахІулев вуго гьеб шапакъат босизе .
50003015	Гьединаб пикру букІине ккола киналго нилъер иман камиллъарал гІадамазул . Гьелдаса батІияб пикру нужер бугеб батани , Аллагьас бихьизабила нужеда кинаб пикру битІараб бугебали .
50003016	Амма гьанжелъагІан нилъее щварабги щулаго ккун хьвадизе ккола нилъ .
50003017	Дидасан мисал босе , вацал , ва нижедасан мисал босун хьвадулезухъги ралагье .
50003018	ГІемерисел хьвадулел ругелъулха МасихІил хъанчил тушбаби гІадин . Гьелъул хІакъалъулъ дица нужеда гІемер бицун букІана ва гІодилаго гьанжеги бицунеб буго .
50003019	Гьезул ахир — жужахІ буго , гьезул « аллагь » — чехь буго . Гьел чІухІулел руго жидерго инжитлъиялдаса . Дуниялалъул гурони пикру гьабуларо гьез .
50003020	Амма нилъер ватІан зобалазда буго . Нилъ хвасар гьарулев ТІадегІанав ГІиса МасихІ гьенисан вачІиналъухъ урхъун руго нилъ .
50003021	Гьес нилъер загІипаб ва хвалие мутІигІлъулеб черх хиса-сверизабила . Киналдаго тІад кверщел гьабизе гьесие кьураб къудраталдалъун МасихІица гьеб релълъинабила Аллагьас машгьурлъизабураб жиндирго черхалда .
50004001	Гьанже , дир хириял ва урхъарал вацал , дир рохелги чІухІиги руго нуж . ТІадегІанав ГІисал нухдаса кьуруге , хириял !
50004002	Эводиядаги гьарулеб буго дица , Синтихиядаги гьарулеб буго , ТІадегІанасе гІоло , рагІи данде ккезабейилан , яцал гІадин рукІайилан .
50004003	Дида цадахъ цо рукьалда ван вукІарав чи вугелъул , дудаги гьарулеб буго гьел рекъезаризе квербакъейилан . Клементица ва ГІумруялъул ТІехьалда жал рехсон ругел цогидал гІадамазго гІадин , гьей кІиялъгоги хІаракат бахъана дида цадахъ Рохалил хабар тІибитІизабизе .
50004004	ТІадегІанасде нуж цолъун рукІиналдаса роха кидаго ! Цоги нухалъ абулеб буго : роха нуж гьелдаса !
50004005	Нужер сабруяб хІеренлъи киналго гІадамазда лъазе биччанте . ТІадегІанав нужеда аскІов вуго .
50004006	Сундулниги ургъел гьабуге . Аллагьасе рецц гьабун , нужеца гьаре , сунде хІажалъи нужер рекІелъ бижун бугебали дугІадулъ загьир гьабун .
50004007	Аллагьасдасан рещтІунеб ва гІадамасул гІакълу хадуб гІунтІуларебгІан тІадегІанаб хІалхьи-парахалъи лъугьина нужер ракІазулъе . МасихІ ГІисал нухдаса таруларедухъ цІунила гьелъ нужер ракІалги пикрабиги .
50004008	Ахиралдаги , вацал , нужер рекІелъ рукІине риччанте хІакъабщиналъулги , къадруябщиналъулги , ритІухъабщиналъулги , бацІцІадабщиналъулги , гьайбатабщиналъулги , мустахІикъабщиналъулги , — кинабго лъикІабщиналъул ва беццизе рекъарабщиналъул пикраби .
50004009	Дидасан нужго ругьунлъарабги , нужеда лъарабги , рагІарабги , бихьарабги гьабе нужеца . Ракълиде рачунев Аллагь вукІина нужеда цадахъ .
50004010	ГІемераб заманаялдасан нужеда нахъеги ракІалде щведал , ТІадегІанасде цолъун , кутакалда вохана дун . Дие кумек гьабизе рес ккечІолъи гурони , гьанжелъагІанги нужеда кІочон тун вукІинчІевлъи лъала дида .
50004011	Сундениги хІажат вукІун гуро дица гьедин абулеб бугеб , — кинаб ахІвал-хІалалде кканиги , гьелдаса ракІ разилъизе ругьунлъун вуго дун .
50004012	Мискинлъиги бихьана дида , бечелъиги бихьана . ГІорцІиялдаги ракъиялдаги ва гьарзалъиялдаги гьечІолъиялдаги гъорлъ ччун вахъарав чи вуго дун .
50004013	Кинабго хІехьезе къуват кьуна ТІадегІанас дие .
50004014	Кин бугониги , гьаб къварилъиялда вугев дие нужеца кумек гьаби лъикІ ккана .
50004015	Нужеда — Филиппиялъул гІадамазда — лъикІго лъала , Македониялдаса араб мехалъ , цохІо нужедасан гурони , иман лъуразул цогидаб агьлуялдасан дие хайирги заралги букІинчІеблъи . Гьеб букІана Рохалил хабар тІибитІизабизе байбихьараб заман .
50004016	Фессалоникаялда дун къваридго вугеб мехалдаги чанги кумек гьабуна нужеца дие .
50004017	Лъилниги сайигъат бокьун гуро гьадин абулеб бугеб , нужее гьелъул кири щвезе бокьунин !
50004018	Нужеца Эпафродитихъ битІун бачІарабги кинабго щвана дихъе . Гьанже кинабго гІунги тІокІ буго дир . Биччанте нужер рахъалдасан гьеб букІине Аллагь разилъулеб къурбанлъун , махІ гьуинаб кьеккенлъун .
50004019	Жиндирго гьарзаяб хазинаялдасан къваригІанщинаб кьеги дир хирияв Аллагьас нужее , гьелдалъун МасихІ ГІиса кІодолъи загьирлъизе .
50004020	Абадул абадиялъго рецц буго нилъер Эмен — Аллагьасе ! Амин !
50004021	Салам бице МасихІ ГІисаде цолъун рацІцІалъарал киназдаго . Гьанир дида аскІор ругел диналъул вацазул салам буго нужеде .
50004022	Нужеде салам буго киналго рацІцІалъаразул , хасго къайсарасул кІалгІаялъур ругезул .
50004023	ТІадегІанав ГІиса МасихІил баркат лъеги нужер гІумруялда !
51001001	Аллагьасул амруялдалъун ГІиса МасихІил чапарлъун лъугьарав Павелил ва нилъер диналъул вац Тимофейил рахъалдасан
51001002	салам буго Колосси шагьаралда ругел нижер божарал ва рацІцІадал вацазде — МасихІиде цолъаразул агьлуялде . Нилъер Эмен — Аллагьасул баркатги саламги лъеги нужеда .
51001003	ДугІадулъ нуж рехсолаго , нижеца кидаго рецц гьабула нилъер ТІадегІанав ГІиса МасихІил Инсуе — Аллагьасе .
51001004	Нижеда рагІана МасихІ ГІисаде нужер божи-иман цІикІкІунеб бугилан ва киналго иман лъуралги нужее рокьулел ругилан .
51001005	Зобалазда нужее цІунун бугелде лъураб хьулалъ бижизабураб буго гьеб божи-иманги рокьиги . Гьеб хьул нужелъ бижана хІакъикъияб Рохалил хабар нужеда рагІараб мехалъго .
51001006	ТІолабго дуниялалдаго тІибитІун бугеб гІадин нужехъеги щвана гьеб Рохалил хабар , нужер гьенибги гьеб тІегьан буго , тІад пихъ бижун буго Аллагьасул цІобалъул хІакъикъат лъаралдаса нахъе .
51001007	Гьеб нужеда малъана нилъер ишалъе хІалтІулев вугев ва нижее вокьулев Эпафрасица . Нужее мунпагІаталъе гьес МасихІие ритІухъго хъулухъ гьабулеб буго .
51001008	Илагьияб РухІалъ нужер рекІелъе лъугьинабураб рокьул хІакъалъулъги бицана гьес нижеда .
51001009	Гьединлъидал нужер хІакъалъулъ гьеб рагІараб къоялдаса нахъего , нужги рехсон , Аллагьасде гьари-дугІа гьоркьоса къотІизе толеб гьечІо нижеца . Нижеца Аллагьасда гьарулеб буго гьесул щибаб амру сундулъ бугебали тІубанго лъазелъун нужер бичІчІи-лъай цІикІкІагиян ва рухІанияб гІелму камиллъагиян .
51001010	ТІадегІанав ГІисадаса мисал босун , гьесие бокьулебщинабги гьабизе нужер ишазул гъотІода лъикІабщинабги барщизе ва Аллагьги цІикІкІун лъазе рес рекъагиян гьарулеб буго .
51001011	Аллагьасул къудраталдалъун рекІее къвакІи кьеги нужее . Гьебмехалъ нужеда кІвела киналъего сабру гьабизе ва хІехьезе . Гьелдаса разилъун
51001012	нужеца Инсуе — Аллагьасе рецц гьабила . Жиндирго Нуралъ гвангъизарурал ва рацІцІалъарал гІадамазе ирсалъе щолелъул бутІа кьезе мустахІикъаллъун рикІкІана нужги Аллагьас .
51001013	Аллагьас нуж бецІлъиялъул лагълъиялдаса тархъан гьаруна ва жиндиего вокьулев Васасул ПарччахІлъиялде рачана .
51001014	Гьев Васасдалъун нилъер мунагьалги чурунин Аллагьас нилъ тархъан гьарурал .
51001015	Гьев вуго вихьуларев Аллагьасул бихьизе бажарулеб сурат . Аллагьас бижарабщиналдаса тІадегІанавлъун тІоцеве гьавурав вуго гьев .
51001016	Гьев сабаблъун бижана кинабго зобалазда бугебги ва ракьалда бугебги , бихьулебги бихьуларебги , ай тахида ругел , кверщел бугел , хІакимзабилъун ругел , ханзабилъун ругел рухІалги . Гьесдалъун ва гьесие гІоло бижана Аллагьас кинабго .
51001017	Сундасаго цеве вукІана гьев , гьесдалъун цІунун буго киналъулго низамги .
51001018	Иман лъуразул агьлу черхлъун рикІкІани , гьелда тІад бетІерлъун вуго МасихІ . Сундулго авал вуго гьев . Аллагьас жиндирго Вас хваралъуса тІоцеве вахъинавуна , сундулъго гьес тІоцебесеб бакІ кквезе бокьун .
51001019	Аллагьасе бокьана жиндилъго бугебщинаб жиндирго Васасулъги букІине .
51001020	Аллагьасе бокьана гьесдалъун киналго жиндего цолъизаризе . Хъанчида ван гьев хвей сабаблъун зоб-ракьалда бугебщиналда гьоркьоб рекъел лъугьана .
51001021	Нуж Аллагьасдаса рикІкІад ругеб ва нужер квешал къасдалги ишалги сабаблъун гьесул тушманзабилъун ругеб заманги букІана .
51001022	МасихІ инсан вукІиндал ва инсан гІадин хведал , гьанже Аллагьас нуж жиндего цолъизаруна ва нужергун рекъел гьабуна : рацІцІад гьарун , мунагьал чурун ва гІайиб-хатІаялда тІасалъугьун нуж жиндаго цере чІезаризе .
51001023	Гьедин букІина нужеда рагІараб Рохалил хабаралда хадубккунги нуж кьуричІого божани , къвакІун чІани ва нужер хьулги къинчІони . Жиндие хъулухъалъе дун — Павел — вукІараб гьеб Рохалил хабар дуниялалда бижанщиналда лъазабуна .
51001024	Нужее пайда букІине гІоло дица гІазаб-гІакъуба баччулеб букІиналдаса вохун вуго дун . Иман лъуразул агьлу — гьеб ккола МасихІил черх . Гьеб черхалъе гІоло гІазаб-гІакъуба баччун буго дир черхалъ , гьесул черхалъ баччизе ккараб гІазаб-гІакъубаялъул хутІараб цо бутІа дидаго тІаде босун бугелъул .
51001025	Иман лъуразул агьлуялъе дица хъулухъ гьабулеб буго , Аллагьас бихьизабухъе , гьелдалъун нужее Аллагьасул рагІи тІубанго загьирлъизе бокьун .
51001026	Кидагоги киназдасагоги бахчун букІараб РагІи буго гьеб . Гьанже гьеб РагІи Аллагьасда цере рацІцІалъарал гІадамазе загьирлъана .
51001027	Аллагьасе бокьана цогидал халкъазда гьоркьоса рацІцІалъарал гІадамазе гьеб балъголъиялъул машгьурлъиги кІодолъиги загьир гьабизе . Гьеб балъголъи ккола — нужелъ МасихІ чІаго вукІин . Гьединлъидал нужеца хьул гьабе нужго машгьурлъизе рукІиналде .
51001028	Нижеца МасихІил хІакъалъулъ хабар халкъалда гьоркьоб тІибитІизабулеб буго , цІакъ цІодорго-гІакъилго гьел кантІизарулел руго , гьезие насихІат гьабулеб буго , киналго камилаллъун ва МасихІгун цолъараллъун Аллагьасда цере чІезе .
51001029	Гьелъие гІоло хІалтІулев вуго дун , ва дилъ багъулеб буго гьесдасан щвараб гучаб къуват .
51002001	Нужееги , Лаодикеялда ругезеги , цогидал киданиги дир гьумер бихьичІел иман лъуразеги гІоло дун кигІан кутакалда къеркьолев вугевали нужеда лъазе бокьун буго дие .
51002002	Гьезул ракІал къвакІизе , цоцазе рокьун , цолъун рукІине , хІакъабщиналъул гІелму тІубанго бичІчІизе , бичІчІун хадуб , гьелда гьезул тІубанго ракІчІезеги бокьун буго дие . Гьеб мехалъ тІубанго загьирлъула Аллагьасул балъголъи — МасихІ !
51002003	ХІакълъунго МасихІилъин бугеб гІакълу-лъаялъул балъгояб хазина .
51002004	ЛъикІабилан кколеб хабар бицун , лъицаниги нуж гуккунгутІизе абулеб буго дица гьадин .
51002005	Дун гьенив гьечІониги , дир ракІ нуж киназдаго цадахъ буго . Дун вохун вуго нужер гІадлу-тадбиралдасаги МасихІиде бугеб щулияб божи-иманалдасаги .
51002006	МасихІ ГІиса нужерго ТІадегІанавлъун рикІкІун вугелъул , сундулъго гьесде цолъун хьваде .
51002007	МасихІ ккола нужер минаялъул кьучІги ва нужер гъотІол кьибилги . Нужеда малъараб къагІидаялъ божи-иман щулалъизабе , шукру гІемер гьабе .
51002008	Вореха , гІадамазул философиялъги гьодорал рагІабазги гуккун , лъицаниги нуж къосинаризе гурин . Гьеб кинабго МасихІидасан бачІараб гуро , гьеб бачІун буго гІадамазул гІадатал цІуниялдасан ва тІабигІиял къуватазе лагълъи гьабиялдасан .
51002009	Нужеда лъан букІа : МасихІил чорхолъ гІадамазе тІубанго загьирлъана кинабго бичасулабщинаб .
51002010	Гьесде цолъарал нужее щвана хІакъаб гІумру гьабизе рес . ХІакълъунго гьесухъ буго дуниял-гІаламалъул хІакимзабилъун ругелги ханзабилъун ругелги киналго рухІазул кверщел .
51002011	Гьевгун цолъиялдалъун нужги лъугьана сунат гьабурал чагІилъун . Амма гІадамаз гьабулеб гІадинаб сунат гуребха гьеб . Нужер чорхолъ ругел мунагьазул лагълъиялдаса МасихІица тархъан гьари лъугьана нужее сунат гьабилъун .
51002012	Нуж лъадалъ ччун рахъи кколаан МасихІида цадахъ хабалъ рукъиги ва гьесда цадахъ хваралъуса рахъинги . Гьев хваралъуса вахъинавурав Аллагьасул хІалкІолъиялда божидалха нуж .
51002013	Хварал чагІи кколаан цере нуж , мунагьазул цІун рукІиндал ва нужее сунат гьабун букІинчІелъул . Амма Аллагьас , мунагьалги чурун , МасихІида цадахъ нилъ чІаголъизаруна .
51002014	Мусал къанун цІуничІолъиялдалъун нилъеда тІад букІараб тІолабго налъиги Аллагьас тІаса рехана . МасихІил хъанчида тІад хвезабуна гьес гьеб налъи .
51002015	ХІакимзабилъун ругелги ханзабилъун ругелги рухІазул кодоса ярагъ бахъана гьес , халкъалда цереги суризаруна ва инжитго тІад малги чІана .
51002016	Гьединлъидал квана-гьекъеялда , моцІ цІилъиялда ва шамат къоялда хурхарал , гьединалго цогидалги киналалиго байрамазул къанун нужеца хвезабулеб бугилан лъицаниги гІайиб чІвагеян абе .
51002017	Гьел киналго нилъее рихьизарун рукІарал къанунал кколаан хадуб бачІине бугелъул рагІад . Амма хадув вачІарав МасихІ рагІад гуро !
51002018	Рихьдаего гІодоре риччан чІолезги малаикзабазе лагълъи гьабулезги нужеда гІайиб чІвагеян абе . Жидедаги хІикмат бихьанилан чІун , жидерго инсанияб гІакълу-лъаялдаса чІухІун , гаргадулел чагІи руго гьел .
51002019	МасихІидаса ратІалъун руго гьел . Черхалда кверщел бетІералъ гьабулеб гІадин , МасихІихъги буго киналъулго кверщел . ЩукІдуз лугби цолъизарун , цо черх лъугьунеб гІадин , нилъ цолъизарун цого черх лъугьинабуна МасихІица , Аллагьасе бокьухъе кІудияб гІела гьеб .
51002020	МасихІида цадахъ хун , дуниялалъул кверщел кодосел рухІазул лагълъиялдаса тархъанлъарал нужеца щай гьабизе кколеб дуниялалда ругезулго гІадинаб гІумру ?
51002021	« Квер хъваге » , « кванаге » , « кодобе босуге » гІадинал къанунал щай нужеца цІунизе кколел ?
51002022	ГІадамаз ургъарал руго гьел амруги къанунги . Цо дагьаб мехалъ нилъеца пайда босулел , цинги тІагІун унел жалазда хурхарал руго гьел .
51002023	Кколарелъе лагълъи гьабизе тІамиги , рихьдаего гІодоре риччан чІейги , черх квегъиги гІакъилаб жойилан ккола гьезда . Амма нилъер чорхол гьаваялъ гьесизарулел мунагьазда данде рагъизе кумек гьабуларо гьелъ .
51003001	МасихІида цадахъ чІаголъана нужги . Гьединлъидал Аллагьасул кваранаб рахъалда МасихІ гІодов чІун вугел зобалазда бугелъулин нужеца пикру гьабизе кколеб .
51003002	Ракьалда бугелъул гьабичІого , зобалазда бугелъул гьабе пикру .
51003003	Гьаб дуниялалъе нуж хвана . МасихІил гІумру гІадин , нужер гІумруги гьаб дуниялалдаса босун , жиндилъго бахчана Аллагьас .
51003004	Амма МасихІ дуниялалъе загьирлъизе вуго . Гьев вуго нужер гІумру — гьединлъидал гьев загьирлъаравго , гьесул машгьурлъи щвела нужееги .
51003005	Гьаб дуниялалъулалщинал жал : хъахІбалъи , хъублъи , чорхол гьава , квешал къасдал къинаре нужелъго ва гьересиаллагьлъун кколеб къарумлъиялъе лагълъиги гьабуге !
51003006	Аллагьасул ццин бахъине буго гьел гІамалал ккурал гІадамазда .
51003007	Гьел рехсарал гІамалаз нуж къосинарулел рукІараб заманаялда , нужги хьвадулаан гьездаго релълъун .
51003008	Амма гьанже нуж рикІкІалъизе ккола ццидадаса , гьалаглъиялдаса , квешлъиялдаса ; цоцаздасан какдезеги цоцазда квешал рагІаби абизеги бегьуларо .
51003009	Цоцазе гьереси бицунге . Басрияб ретІел гІодобе рехулеб гІадин , гьанже нужеца инкар гьабизе ккола цебе нужер букІараб гІумруялдасаги гІамал-хасияталдасаги .
51003010	Нужее щвана цІияб ретІел — цІияб гІумру . Нуж Рижарасда релълъинелъун ва Аллагь цІикІкІун лъазелъун буго гьеб нужер гІумру цІилъулебго цІилъулеб .
51003011	Гьанже чиясул батІалъи гьечІо — грек вукІаниги , жугьутІав вукІаниги , сунат гьабурав яги гьабичІев вукІаниги , апараг вукІаниги , скиф вукІаниги , лагъ яги узден вукІаниги . Вуго цохІо МасихІ ! Гьев киназулъго вуго , кинабголъунги вуго !
51003012	ГІаламалда гьоркьоса Аллагьас жиндиего бокьулеб агьлулъун лъугьинабизе тІаса рищана нуж . Гьединлъидал нужее цІияб ретІеллъун букІине биччанте гІадамаздехун бугеб гурхІел-рахІмуги , лъикІлъиги , хІеренлъи-хІалимлъиги ва сабруги .
51003013	Нужеца цоцазда гьоркьоб сабру цІунизе ккола ва цоцазул гІайиб-хатІаялда тІасалъугьинеги ккола — БетІергьан нужеда тІасалъугьана , нужги цоцазда тІасалъугьа .
51003014	Бищунго аслияб жо — нуж цоцазе рокьизе ккола . Рокьи буго кинабгоги цолъизабулеб ва камиллъизабулеб таж .
51003015	МасихІидалъун нужее щвараб рекъелалъ кверщел гьабизе биччай нужер ракІазда . Аллагьас тІаса рищун нужее кьуна гьеб — гьедин цолъун , цого черх гІадин лъугьана нуж . Аллагьасе рецц гьабе гьелъухъ !
51003016	МасихІил рагІул тІолабго хазинаги рекІелъ цІунун , малъе цоцазда ва цоцазе гІакълаби кье , туркаби ва Аллагь веццарал назмаби ахІе , ракІ-ракІалъго БетІергьанасе рецц гьабе .
51003017	ТІадегІанав ГІиса МасихІил цІар рехсон гурони щибго гьабуге , щибго абуге . Гьесул цІарги рехсон нилъер Эмен — Аллагьасе реццги гьабе .
51003018	Руччаби росабазе мутІигІлъе . Гьеб буго ТІадегІанав ГІисаде иман лъуразул нух .
51003019	Росабазе лъудби рокье ва гьездехун хъачІлъуге .
51003020	Лъималаз эбел-инсул малъараб гьабе сундулъго , гьеб буго ТІадегІанав ГІиса разилъулеб гІамал .
51003021	Эбел-инсуца лъимал къварид гьаруге , гьел пашманлъизе гурин .
51003022	Лагъзал сундулъго мукІурлъе гьаб ракьалда ругел жидерго бетІергьабазе . Гьел ругеб бакІалда жалго лъикІ рихьизе гуребги , гьел гьечІеб бакІалдаги мукІурлъе кидаго , ракІ-ракІалъго ва ТІадегІанасукьа хІинкъун .
51003023	ГІадамазе гІоло гуреб , ТІадегІанав ГІисае гІоло гьабулеб бугеб гІадин щибгоги ракІ-ракІалъго тІубазабе .
51003024	ХІакъикъаталда нужеца лагълъи гьабулеб буго ТІадегІанав МасихІие . Жиндирго халкъалъе цІунун бугеб хазинаялъул бутІа шапакъатлъун кьела ТІадегІанас нужее нужер киналго ишазухъ . Гьеб лъай нужеда .
51003025	Нужеда лъай квешлъи гьабуразе тамихІ букІине бугеблъи , — квешал ишазухъ киналго гІадамазе тамихІ цого къагІидаялъ гьабизе буго .
51004001	Ле , лагъзадерил бетІергьаби , нужеца нужерго лагъзадерида тІад ритІухъаб къагІидаялъ кверщел гьабе гьел ратІа гьаричІого . Нужеда кІочон тоге зобалазда нужерги БетІергьан вугевлъи .
51004002	РорчІуда чІа ва кидаго Аллагьасе рецц гьабун гьари-дугІаялда рукІа .
51004003	Нижги дугІадулъ рехсе . МасихІилъ бугеб балъголъиялъул бицине нижер кІалаздаса кІулал ричІейилан гьаре Аллагьасда . Гьеб сабаблъунин дун туснахъалъув вугев .
51004004	Дида тІадаб куцалда гьеб баянго бичІчІизабизе дие рес ккагийилан гьаре нужеца .
51004005	Нужерго заман гІадада хвеларедухъ гІакъилго-цІодорго гьоркьоблъи гьабе иман лъечІезулгун .
51004006	ТІаде цІам щвараб кваница гІадин гІадамал рази гьарулеб ва баркат бугеб букІине ккола нужер калам . Суал кьуравщинасе жаваб кьезеги лъазе ккола .
51004007	Дир хІакъалъулъ нужеда бицина дир хирияв диналъул вац ва ТІадегІанав ГІисал ишалъе хъулухъ гьабулев вугев Тихикица .
51004008	Гьединаб мурад букІунин дица гьев нужехъе витІарав . Гьес нижер ахІвал-хІал нужеда бицина ва нужер ракІбатизабила .
51004009	Гьесда цадахъ вачІина нижее вокьулев ритІухъав вац Онесимги . Нужер чи вуго гьев . Гьез бицина нужеда гьаниб ккарабщиналъул хІакъалъулъ .
51004010	Нужеде салам буго дида аскІов туснахъалъув вугев Аристархилги Маркилги ( гьев Марк ккола Барнабал вацгІал , гьесул хІакъалъулъ ругьел битІун букІана нужехъе , гьениве вачІани , гьесие гьоболлъи гьабеян ) .
51004011	Юст абун тІокІцІар бугев ГІисалги буго нужеде салам . Аллагьасул ПарччахІлъиялъе гІоло дида цадахъ хІалтІулел ругел дир кумекчагІазда гьоркьор гьел гурони жугьутІал гьечІо . Кидаго дир рекІее бигьалъи лъугьинабулел чагІи руго гьел .
51004012	МасихІ ГІисае хъулухъ гьабулев чи нужерго Эпафрасилги буго нужеде салам . Нужги рехсон , кидаго Аллагьасде кІудияб гьари-дугІаялда вуго гьев . Нуж камиллъагиян ва Аллагь разилъулебщинабги нужехъа лъугьагиян гьарулеб буго гьес .
51004013	Лаодикеялда ва Иераполалда ругел иман лъуразеги нужееги гІоло гьев хІаракаталда хІалтІулев вукІиналъе нугІлъи гьабулеб буго дица .
51004014	Нужеде салам битІулеб буго Демасица ва нижер хирияв тохтир Лукацаги .
51004015	Нижер салам бице Лаодикеялда ругел вацазда , гьединго Нимфада ва гьелъул рокъоб данделъулеб жамагІаталда .
51004016	Нужеца цІалун бахъараб мехалъ , гьаб кагъат битІе Лаодикеялда ругел вацазухъе , гьезги цІализе букІине . Доб Лаодикеялде битІараб кагъат нужехъе бачІинабе , нужецаги цІализе .
51004017	Архиппида абе ТІадегІанав ГІисал тІадкъай тІубазабизе кколилан .
51004018	Дица — Павелица — дирго квералъ хъвараб саламги битІулеб буго нужеде . Дида рахсал ран рукІин кІочон тоге . Баркат лъеги нужеда !
52001001	Нилъер Эмен — Аллагьасде ва ТІадегІанав ГІиса МасихІиде иман лъуразул Фессалоникаялда бугеб агьлуялде Павелил , Силал ва Тимофейил салам буго . Баркат лъеги нужеда !
52001002	Нужеде баркат рещтІаралъухъ Аллагьасе рецц гьабула нижеца кидаго , нижерго дугІадулъ нужги рехсола .
52001003	Нилъер Эмен — Аллагьасе дугІа гьабулаго нижеда кІочон толаро божи-иманалъ нуж захІмат баччизе тІамулел рукІинги , рекІелъ рокьигун хІалтІулел рукІинги ва нилъер ТІадегІанав ГІиса МасихІиде хьул лъеялъ нужелъ сабру бижун букІинги .
52001004	Нижер Рохалил хабар , рагІабаздалъун гуребги , Илагьияб РухІалъул хІалкІолъиялдалъунги нужехъе щведал ва гьеб кинабго хІакъаб-кьучІаб бугелъул , нижеда лъала , вацал , Аллагьасе нуж рокьулеллъиги гьес нуж тІаса рищун рукІинги . Нужеда лъала нужее лъикІлъиялъе ниж гьенир кин хІалтІаралали .
52001005	
52001006	Нижедаса ва ТІадегІанасдаса мисал босун хьвадана нуж . ГІемер гІазаб-гІакъуба бихьаниги , Илагьияб РухІалдаса рохун къабул гьабуна нужеца нижер рагІи .
52001007	Нужгоги мисаллъун лъугьана Македониялда ва Ахаялда ругел киналго иман лъуразе .
52001008	Македониялда ва Ахаялда гуребги , киса-кибего нужедасан тІибитІана ТІадегІанасул хІакъалъулъ хабар , гьединго тІибитІана Аллагьасде нужер иманалъул хІакъалъулъ хабарги . Гьединлъидал нужер рахъалъ лъиданиги щибниги бицине кколаро нижеца .
52001009	ГІадамаз жидецаго бицуна нижеда гьениб нужеца нижее гьабураб гьоболлъиялъулги , гьересиаллагьзабазул сураталги нахъе рехун , нуж Бичасде руссиналъулги , ЧІагояв ва ХІакъав Аллагьасе гьабулеб нужер гІибадаталъулги ,
52001010	хваралъуса вахъинавурав гьесул Вас , къиямасеб къоялъ Аллагьасул цциналдаса нилъ хвасар гьарулев ГІиса вачІиналъухъ нуж ралагьун чІун рукІиналъулги .
52002001	Нужедаго лъала , вацал , ниж гьенире рачІин гІадада ккечІеблъи .
52002002	Гьенире рачІиналде Филиппиялда нижее кьураб гІазабги гьабураб инжитлъиги лъала нужеда , бугониги гьениб кутакаб дандечІейги къинабун , нижеца иман лъурав Аллагьас нижер ракІал къвакІизаруна , гьесдасан бачІараб Рохалил хабар нужееги бицине букІине .
52002003	Нижер рагІабазулъ я гьереси , я хъублъи , яги рекІкІ гьечІо .
52002004	Рохалил хабар тІибитІизабизе мустахІикъал гІадамаллъун Аллагьас ниж рикІкІиндалин нижер рагІаби гьединал ругел . ГІадамал разилъи гуреб , нижер ракІазул хІалбихьулев Аллагь разилъи буго нижер мурад .
52002005	Гьересияб рецц-бакъалъул рагІабигун рачІинчІо ниж гьенире , ва боцІи-рикъзиялде хъантІиги бахчун букІинчІо нижер рагІабазулъ . Гьеб нужедаги лъала , Аллагьги вуго гьелъие нугІлъун .
52002006	Нижеца гІадамаздаса рецц-бакъ тІалаб гьабичІо — я нужедаса , яги цогидаздаса .
52002007	МасихІил чапарзаби ругилан нужер гьодиде гьир ккезабизе бегьилаан нижеца . Амма каранда хахулеб лъимер бугей эбел гІадин , цІакъ хІеренго хьвадана ниж нужеда гьоркьор .
52002008	Нуж нижее цІакъ рокьана ! Рохалил хабар нужехъе кьей гуребги , нужее гІоло рухІ кьезеги разилъилаан ниж . ГьедигІанги хиралъана нуж нижее .
52002009	Нужеда ракІалда батила гьениб нижеда бихьараб захІмат-гІакъуба : нужер лъиданиги тІад раччун рукІинарилан , къаси-къад чІечІого хІалтІана нижерго бетІербахъиялъе ва нужеда Илагьияб Рохалил хабарги лъазабуна .
52002010	Нужги Аллагьги нугІзаллъун руго иман лъурал нужедехун нижер букІараб ракІбацІцІалъиялъеги , ритІухълъиялъеги , гІайиб-хатІа ккезе биччачІолъиялъеги .
52002011	Гьединго нужеда лъала , нуж жиндирго ПарччахІлъиялъулги машгьурлъиялъулги бутІа босизе ахІарав Аллагь разилъиледухъ хьвадейилан , инсуца васасда гІадин , нужер щивасда нижеца бицараблъи , гьарараблъи , ракІгьесизабураблъи .
52002012	
52002013	Нижеца кидаго Аллагьасе рецц гьабула , нижеца нужеда Аллагьасул рагІи бицараб мехалъ , гьелъухъ гІенеккун , нужеца гьеб инсанасулаблъун гуреб , Аллагьасулаблъун къабул гьабидал . Гьединаб бугизеги буго гьеб . Божи-иман букІиналъин Аллагьасул ишал нужелъ загьирлъулел .
52002014	Аллагьасде ва ГІиса МасихІиде иман лъуразул Ягьудиялда ругел жамагІатазе ккараб ккана , вацал , нужееги , Ягьудиялъул жугьутІаз гьезие кьураб гІадинаб гІазаб-гІакъуба кьуна нужееги нужерго халкъалъ .
52002015	ЖугьутІаз чІвана ТІадегІанав ГІисаги аварагзабиги , нижги гьез нахъе гъуна . Аллагьги гьез рази гьавуларо , киналго гІадамазда дандечІунги руго гьел !
52002016	Хвасарлъулеб хабар цогидал халкъазда бицине нижее квекІен гьабуна жугьутІаз . Гьелдалъун тІубанго камиллъана кидаго гьез гьарурал квешлъаби ! Ахирги Аллагьасул ццин бахъин рещтІана гьезде .
52002017	Доб мехалъ нужедаса ратІалъизе ккедал , — нижго рикІкІалъаниги , ракІалда нужгун рукІиндал , — нуж рихьизе дагьабги цІикІкІун хІаракат бахъулеб букІана , вацал , нижеца .
52002018	Гьединлъидал нужехъе рачІине къачІан рукІана ниж , — дун Павелги чанцІулго къачІан вукІана , — амма илбисалъ квалквал гьабуна нижее .
52002019	Нилъер ТІадегІанав ГІиса МасихІ вачІараб мехалъ , гьесда цебе , нуж гурони , щал нижее кколел нижер хьуллъунги , рохеллъунги ва рецц-бакъалъул тажлъунги ?
52002020	Нуж руго нижер чІухІиги рохелги !
52003001	Гьединлъидал , нужедаса ратІалъи хІехьезе кІвечІеб мехалъ , нижеца хІукму гьабуна , нижгоги Афиниялда чІун ,
52003002	нужехъе Тимофей витІизе . Гьев вуго , МасихІил хІакъалъулъ Рохалил хабар нижеда цадахъ тІибитІизабун , Аллагьасе хъулухъ гьабурав нижер вац . Гьев витІана нужер ракІбатизабизе , иман щулалъизабизе ,
52003003	ва гьеб гІазаб-гІакъубаялдалъун нужер цонигияв къосунгутІизе . Нужеда лъала гьеб гІазаб-гІакъуба Аллагьас нилъее бихьизабун букІин .
52003004	Ниж гьенир ругеб мехалъго нижеца нужеда абун букІинчІищ гьеб гІазаб-гІакъуба гьечІого нилъ хутІиларилан ? Гьедин ккараблъиги бихьулеб буго нужеда .
52003005	Гьединлъидалин , ратІалъи хІехьезе кІвечІого , дица нужехъе Тимофей витІарав , нужер иман щулаго бугищали лъазе . Илбисалъ нужги къосинарун нижер кинабго хІаракат гІадада ккезе бегьилищ ? !
52003006	Гьанже Тимофей тІадвуссун вачІана ва гьес лъикІаб хабар бачІана нужер иманалъулги рокьиялъулги хІакъалъулъ . Гьес бицана , лъикІалдалъун рехсон , ниж ракІалде щвезарулел ругин нужеца ва , нуж рихьизе нижее бокьун бугеб гІадин , ниж рихьизе нужги урхъун ругилан .
52003007	Гьединлъидал , вацал , киналго балагьалги гІазаб-гІакъубаги хІехьон ругел нижер ракІал гІодоре риччана , нужер иманалъул бициндал .
52003008	Нижер чІаголъи бараб буго кьуричІого нуж ТІадегІанасда божун чІеялда .
52003009	Нужер рахъалъ нилъер Аллагьасе рецц гьабизе ккеларищ , гьесда церелъидал нужеца ниж рохизарурал !
52003010	Къасиги-къадги ракІ-ракІалъ гьарула нижеца гьесда нужеда берчІвазеги ва нужер иманалъулъ камурабги тІад лъезе рес ккезабеян .
52003011	Нужехъе рачІунеб нух нижее бацІцІад гьабеги нилъер Эмен — Аллагьас ва нилъер ТІадегІанав ГІисаца .
52003012	Нужеде бугеб нижер рокьиго гІадин , БетІергьанас цІикІкІинабеги ва гІемерлъизабеги цоцаздехунги цогидал киналго гІадамаздехунги нужер рокьи .
52003013	БетІергьанас нужер рекІее къвакІи кьеги , киналго вализабигун цадахъ ТІадегІанав ГІиса кІиабизеги вачІараб мехалда , нилъер Эмен — Аллагьасда цере рацІцІадаллъун ва муъминаллъун рукІине .
52004001	Ахиралдаги , вацал , нижедасан ругьунлъараб къагІидаялъ , гьанжелъизегІан хьвадаралго гІадин , гьанжеялдаса хадурги нуж Аллагь разилъиледухъ дагьалги лъикІ хьвадейилан ТІадегІанав ГІисал цІаралдалъун гьарулеб буго нижеца нужеда .
52004002	Нужеда лъала ТІадегІанав ГІисал амруялдалъун нижеца нужеда малъарабщинаб :
52004003	Аллагьасе бокьун буго нуж рацІцІадго хьвадизе ,
52004004	нужер щивав чияс чІужуялдехун ракІбацІцІалъиги намусги цІунизе ,
52004005	Аллагь лъалареб халкъалъ гІадин , гьаваялда нахърилълъун , хъахІбалъи гьабунгутІизе .
52004006	Гьеб ишалъулъ диналъул вац гуккизе ва гьесие квешлъи гьабизе бегьуларо . Гьеб киналъухъго Аллагьас тамихІ-жаза гьабула . Гьелъул хІакъалъулъ нижеца нужеда гьенибги бицун букІана ва гьеб тІубачІого бегьуларилан лъазабунги букІана .
52004007	Аллагьас нилъ тІаса рищана , хъублъиги рехун тун , рацІцІадго хьвадизе .
52004008	Гьедин хьвадиларилан чІарав чияс инсанасдасан бачІаралде гуро мугъ рехулеб бугеб , нужеде Илагьияб рухІ рещтІинабурав Аллагьасдасан бачІаралдейин .
52004009	Нужерго диналъул вацал рокьейилан дица нужехъе хъвазе ккеларо , Аллагьас малъун нужеда лъалеб бугелъул нужго цоцазе рокьизе .
52004010	ТІолабго Македониялда ругел вацал рокьулелъулха нужее . Дица нужеда гьарулеб буго , вацал , дагьалги цІикІкІун цоцазе рокьейилан .
52004011	Цебеги нижеца нужеда лъазабун букІараб къагІидаялъ , нужерго ишги гьабун , гІодоре риччан ва нужерго квералъ бетІербахъиги гьабун рукІине хІаракат бахъе .
52004012	Гьебмехалъ цогидал гІадамазда гьоркьобги къадру-къимат борхила нужер ва лъидениги кколареб магІишатги букІина .
52004013	Хваразул хІакъалъулъги нужеда бичІчІизабичІого гІеларо , хваралъуса рахъиналде хьулго гьечІел цогидал гІадамалго гІадин , нужги пашманлъунгутІизе .
52004014	ГІиса хвеялда ва хваралъуса вахъиналда нилъ божулел гІадин , нилъ божула иманалда хварал гІадамал Аллагьас гьесда цадахъ жиндихъего рачине рукІиналдаги .
52004015	Гьаб нижеца нужеда малъулеб буго ТІадегІанасул рагІуда рекъон : ТІадегІанав вачІинегІан чІаго хутІаниги , хвараздаса цере ккеларо нилъ .
52004016	Аллагьасул буюрухъги рагІараб , кІудияв малаикас гьаракьги гьабураб ва Илагьияб ссурги пураб мехалъ живго ТІадегІанав рещтІина . Ва МасихІиде иман лъун хварал гІадамал тІоцере рахъина тІаде .
52004017	Цинги нилъ — чІаго хутІаралги гьезда цадахъ Аллагьас накІкІазда аскІоре зобалазде ракІарила ТІадегІанасда дандчІвазе . Гьедин абадиялъго нилъ ТІадегІанасда цадахъ рукІина .
52004018	Гьеле гьел рагІабаздалъун цоцазул ракІбатизабе нужеца .
52005001	Гьеб лъугьине бугеб заманаялъулги болжалалъулги хІакъалъулъ нужехъе хъвазе ккеларо , вацал .
52005002	Нужедаго мухІканго лъалелъул ТІадегІанасул къо тохлъукьего — сардилъ цІогьор гІадин бачІунеблъи .
52005003	Ракълида ругин ва сундулго хІинкъиги гьечІин гІадамаз абулеб мехалъ , чІужугІаданалда тохлъукье хІара чІвалеб гІадин , ракІалдаго гьечІого хвела гьел , ва щивниги хвасарлъиларо .
52005004	Нужни , вацал , бецІлъуда гьечІелъул , цІогьор гІадин бачІинаро нужехъе гьеб къо .
52005005	Нуралъ къалъ-къалъизарунги руго нуж киналго , къоялъ гвангъизарунги руго . Нилъее я сордо гьечІо , я бецІлъи гьечІо .
52005006	Гьединлъидал , цогидал гІадамал гІадин , кьижиларо , рорчІуда рукІина , ригьун рукІина нилъ .
52005007	Кьижулев чи сардилъин кьижулев , мехтулев чиги сардилъин мехтулев .
52005008	Амма къоялъ гвангъизарун ругелъул , иманалъулги рокьулги къолденги ретІун , хвасарлъизе рукІиналде хьулалъул такъияги лъун , ригьун рукІине риччанте нилъ !
52005009	Жиндирго ццин нилъеде рещтІине гурелъул Аллагьас нилъ тІаса рищун ругел , нилъер ТІадегІанав ГІиса МасихІидалъун нилъ хвасар гьаризелъидал .
52005010	Гьев нилъее гІоло хвана , жив вачІараб мехалъ хун ратаралги чІаго ратаралги , жиндаго релълъун чІаго рукІине .
52005011	Гьединлъидал цоцазул ракІбатизабе ва цоцазе квербакъе . Нужеца гьедин гьабулебги буго .
52005012	Нужер агьлуялъе имамлъи гьабун ва ТІадегІанасул рагІул вагІза-насихІат гьабун захІмат баччулеб бугезул адаб тогейилан гьарула , вацал , нужеда .
52005013	Гьез бахъулеб бугеб хІаракаталъухъ цІикІкІун рокьизе ккола нужее гьел ва гьезул хІурмат-хъатирги гьабизе ккола . Нужедаго гьоркьор лъикІ рукІа !
52005014	Нижеца нужеда гьарулеб буго , вацал : кІвахІалазда рагІи абе , хІинкъаразул ракІбатизабе , загІипазда квер чІвай , киназдехунго сабруялда рукІа .
52005015	Вореха , нужер цонигияс квешлъи квешлъиялдалъун бецІизе гурин . Нужеца кидаго хІаракат бахъе цоцазеги цогидал гІадамазеги лъикІлъи гьабизе .
52005016	Кидаго рази-ракиго рукІа .
52005017	Кидаго гьари-дугІаялда тІадчІа .
52005018	Сундулъго Аллагьасе рецц гьабе . Аллагьасе бокьун буго , гьел амруялги тІуразарун , МасихІ ГІисаде цолъараб гІумру нужеца гьабизе .
52005019	Илагьияб РухІалъул цІа свине биччаге .
52005020	Аллагьасул илгьамги нахъчІваге .
52005021	Киналъулго хІалбихье , лъикІабги ккун чІа .
52005022	Кинабгоги квешлъиялдаса цІуне нужго .
52005023	Нилъ ракълиде рачарав Аллагьас тІубанго рацІцІад гьареги нуж , нужер тІолабго чІаголъи : рухІги , напсги , черхги — нилъер ТІадегІанав ГІиса вачІиналде бацІцІадго букІине .
52005024	Нуж тІаса рищарав Аллагьас гьедин гьабизеги гьабила , гьев рагІи холарев вугелъул .
52005025	Нижги дугІадулъ рехсе , вацал .
52005026	Киналго вацазда , ракІ-ракІалъго баун , салам гьабе .
52005027	Аллагьасул амруялдалъун дица нужеда лъазабулеб буго гьаб кагъат киналго вацазе цІалейилан .
52005028	Нилъер ТІадегІанав ГІиса МасихІил баркат лъеги нужеда !
53001001	Нилъер Эмен — Аллагьасде ва ТІадегІанав ГІиса МасихІиде иман лъуразул Фессалоникаялда бугеб агьлуялде салам буго Павелил , Силал ва Тимофейил рахъалдасан .
53001002	Нилъер Эмен — Аллагьасул ва ТІадегІанав ГІиса МасихІил салам ва баркат лъеги нужеда .
53001003	Нужер иман щулалъулеб бугелъул ва нужер киназулго цоцазде рокьиги цІикІкІунеб бугелъул , нужги дугІадулъ рехсон , нижеца кидаго Аллагьасе рецц гьабула . Гьеблъидалха Аллагьасе рецц гьабизе мустахІикъаб иш .
53001004	ЧІухІун бицуна нижеца иман лъуразул жамагІатазда нужер хІакъалъулъ . Нужее бугеб кинабго гІазаб-гІакъубаги захІмалъи-къварилъиги сабру-иманалда хІехьолеб бугилан реццула .
53001005	Гьеб киналъго бицуна Аллагьасул суд ритІухъаб букІинилан . Аллагьасул ПарччахІлъиялде лъугьине мустахІикълъила нуж , гьеб сабаблъун нужее гІазаб-гІакъуба бугелъул .
53001006	Нужее гІазабги гІакъубаги кьолеб бугезе гІазабги гІакъубаги кьун , Аллагьас рекъезабила гьеб .
53001007	Гьеб хІехьезе ккарал нужее , нижеего гІадин , Аллагьас рахІатги хІалхьиги кьела . Гьеб гьедин ккела ТІадегІанав ГІисаца зобалазда живго Бичасул малаикзабигун цадахъ загьирлъизавураб мехалъ ва Аллагь лъаларевщинасе ва нилъер ТІадегІанав ГІисал хІакъалъулъ Рохалил хабаралъухъ гІенеккичІевщинасе гьалагаб цІадудалъун тамихІ гьабизе гьев вачІараб мехалъ .
53001008	
53001009	Гьезие тамихІги буго абадияб гІумруялдаса махІрумлъизари . Гьезда ТІадегІанав вихьизе виччаларо , гьесул машгьурлъиги къудратги гьезда бихьиларо .
53001010	Гьеб гьедин ккела ТІадегІанав вачІараб къоялъ , жиндир рахъ ккураз гьев машгьурлъизеги гьавураб ва киналго иман лъураз гьесие реццги гьабураб мехалъ . Нижеца бицаралда божидал , нужни гьезда гьоркьор рукІина .
53001011	Гьединлъидалин нижеца кидаго гьари-дугІа гьабулеб , нилъер Аллагьас нуж тІаса рищун ругелъул , гьелъие мустахІикъаллъун гьарейилан , жиндирго хІалкІолъиялдалъун гьес нужер лъикІалщинал къасдал тІуразарегийилан , нужерго ишаздалъун иман камиллъизабегийилан .
53001012	Гьедин , нилъер Аллагьасулги ТІадегІанав МасихІилги баркат щун , нилъер ТІадегІанав ГІисал цІаралъул хІурмат нужедалъун цІикІкІина ва гьесдалъун нужер хІурматги цІикІкІина .
53002001	ТІадегІанав ГІиса МасихІ вачІине вукІиналъул ва нилъ гьесда аскІоре данделъизе рукІиналъул рахъ босани , дица нужеда гьарулеб буго , вацал ,
53002002	лъилниги кашпу-караматалдалъун , яги вагІза-насихІаталдалъун , яги нижеца битІарабилан абулеб кагътидалъун гьениб нужехъе хабар щвани ТІадегІанасул къо тІаде гІунтІун бугилан , нуж рихха-хочуге ва гьедигІан бигьаго къосинеги къосунге .
53002003	Лъицаниги кингоги гуккизе чІоге нуж . Гьеб къо тІаде щвелалде гІадамал Аллагьасда данде питнаялъе рахъина . Ракьалде вачІина кІудияб квешлъи гьабизе бугев ва хвалде иналъе хІалтІизе вугев чи .
53002004	Гьев чи дандечІезе вуго гІадамаз Аллагьлъун рикІкІунесдеги , гьез тІагІат-гІибадат гьабулебщиналдеги . Жив гьездасаги тІадегІанав вугилан чІела . ХІатта Аллагьасул Мукъадасаб рокъов гІодов чІун , жив Аллагь вугиланги лъазабила гьес .
53002005	Дун гьенив вугеб мехалъ гьеб киналъулго хІакъалъулъ бицун букІанагури дица , нужеда ракІалда гьечІищ гьеб ?
53002006	Гьанже нужеда лъала , гьев вачІине мех щвезегІан , сунца ккун чІезавун вугевали .
53002007	Бахча-хьван жиндирго иш гьанжего гьабулеб буго гьеб квешлъиялъ . Амма гьеб ккун чІезабун бугев нухдаса нахъе вачинегІан , квешлъи загьирлъиларо .
53002008	Гьеле гьебмехалъ загьирлъила дов кІудияб квешлъи гьабизе бугев чи . ТІадегІанав ГІисаца тІаде пун иш лъугІизабила гьесул , ГІиса вачІиналъул кІодолъиялъ хвезавила гьев .
53002009	ВачІун гьев чияс , илбисалъул къуваталдалъун , батІи-батІиял гьересиял мугІжизаталги гІаламаталги рихьизарила .
53002010	БатІи-батІияб хІилла-рекІкІалдалъун гуккила жидедаго тІаде тамихІ цІалеб бугел гІадамал . Гьедин ккела жиндалъун хвасарлъизе рукІараб хІакъабщинаб гьезие бокьуларелъул ва гьез гьебги нахъчІвалелъул .
53002011	Гьеб сабаблъунин Аллагьас гьезухъе битІулеб гьел къосинарулеб къуват ва гьересиялда гьел божизарулел .
53002012	Гьедин хІакъабщиналдаги божичІого , квешабщиналдаса лазат-кеп босаразе тамихІ гьабила !
53002013	ТІадегІанасе рокьулел нуж сабаблъун ккун нижеца кидаго Аллагьасе рецц гьабула , вацал , тІоцере хвасарлъулеллъун Аллагьас нуж тІаса рищун ругелъул . Нуж хвасарлъила — Илагьияб РухІалъ нуж рацІцІалъизаридал ва хІакъабщиналда божидал .
53002014	Аллагьас нуж тІаса рищана , нижеца бицараб Рохалил хабаралъухъ гІенеккидал . ТІадегІанав ГІиса МасихІил машгьурлъи нужехъеги щвезейин нуж тІаса рищарал .
53002015	Гьединлъидал , вацал , нуж къвакІун чІа ва вагІза-насихІатаздаги кагътидаги нижеца малъараб хІакъабщинаб кьуричІого ккве .
53002016	ТІадегІанав ГІиса МасихІица ва жиндие нилъги рокьарав , къин гьечІеб къвакІиги щулияб хьулги нилъее жиндирго баркатгун кьурав нилъер Эмен — Аллагьасги
53002017	нужер ракІал къвакІизареги ва лъикІал ишазулъги рагІабазулъги нужее квербакъаги .
53003001	Ахиралдаги , вацал , нужеца Аллагьасда гьаре ТІадегІанасул хІакъалъулъ хабар хехго тІибитІизабизеги , нужер гьенибго гІадин , машгьурлъуледухъ гьеб хабар гІадамаз къабул гьабизеги нижее квербакъеян .
53003002	Киналго гурелъул божулел ругел , — пасатал ва квешал гІадамаздаса ниж цІунейиланги гьаре .
53003003	Кьураб рагІи кколев Аллагьас нужер ракІал къвакІизарила ва квешлъиялдаса цІунила .
53003004	ТІадегІанас нижерги ракІчІезабулеб буго нижеца малъарабщинаб нужеца гьабулеб букІиналдаги хадубккун гьабизе букІиналдаги .
53003005	Аллагьас нужер рекІелъе лъугьинабеги жиндирго гІадинаб рокьиги ва МасихІил гІадинаб сабруги .
53003006	ТІадегІанав ГІиса МасихІил цІаралдалъун нижеца нужеда лъазабулеб буго , вацал , кІвахІалалщинал ва нижеца гьениб малъарабщинабги босичІел нужер агьлуялъул чагІаздаса рикІкІад чІайилан .
53003007	Нужедаго лъалелъул нижедаса мисал босун хьвадизе кколеблъи . Ниж гьенир ругеб мехалъ нижер кІвахІаллъи бихьичІогури нужеда .
53003008	Чияр хинкІ-чедалде ккун рукІинчІо ниж гьенир , къаси-къад чІечІого хІалтІана нужер лъиданиги раччун рукІинарилан .
53003009	Нужеца хьихьейилан абизе ихтияр букІаниги , ниж гьедин хьвадана , нижедасан мисал босизе букІине .
53003010	Ниж гьенир ругеб мехалъ нижеца абулаангури нужеда : хІалтІизе бокьуларев чи кваначІого чІайилан .
53003011	Нижеда рагІидалха гьенир ругин кІвахІалал ва кколарелъуре раккун квалквал гьабулел цо-цо гІадамал .
53003012	ТІадегІанав ГІиса МасихІил вакиллъиялдалъун гьединал чагІазда гІайибги чІван , нижеца лъазабулеб буго : нужерго квералъ бетІербахъиги гьабун , гІодоре риччан чІайилан .
53003013	Цинги , вацал , лъикІлъи гьабун свакаге нуж .
53003014	Гьаб кагътида нижеца хъваралъухъ гІенеккуларев чиясдеги кІвар кьечІого тоге . Живго намуслъизе , гьесулгун гьоркьоблъи гьабуге .
53003015	Амма тушманлъи лъазабичІого , вацасе гІадин , бадибчІвай гьабе гьесие .
53003016	Нилъ ракълиде рачарав ТІадегІанас ракълида таги нуж кидаго ва сундулъго . Биччанте ТІадегІанав нужеда киназдаго цадахъ вукІине .
53003017	Дирго квералъ хъвалеб буго : Павелил рахъалдасан салам буго нужеде . Гьадин чанго рагІи хъвала дица щибаб кагътида , гьанибги хъвалеб буго .
53003018	Нилъер ТІадегІанав ГІиса МасихІил баркат лъеги нужеда киназдаго !
54001001	Гьаб буго МасихІ ГІисал чапар Павелил кагъат . Нилъ хвасар гьарурав Аллагьасе ва нилъер хьул лъолев МасихІ ГІисае бокьана дун чапарлъун вукІине . Кагъат хъвалеб буго
54001002	божи-иманалдалъун унго-унголъунги дие васлъун лъугьарав Тимофейиде . Эмен — Аллагьасдасан ва нилъер ТІадегІанав МасихІ ГІисадасан рекъел , баркат ва гурхІел насиблъаги дуе !
54001003	Дун Македониялде унаго дица дуда гьарана Эфесалда чІайилан ва гІадамал къосинарулел насихІатал тІокІалъ гьаругейин абун цо-цо чагІазда лъазабейилан ,
54001004	рукІунарел-лъугьунарел жал рицунгейилан , анкьумумузул цІарал рехсон заман инабугейилан . Гьеб сабаблъун гІемер дагІбаги ккола . Аллагьас нилъее бихьизабураб ва иманги лъун нилъеца гьабулеб бугеб ишалъе щибго пайда гьечІо гьелъул .
54001005	Нилъеца гьедин малъулеб буго , ракІ-ракІалъулаб рокьиги , бацІцІадаб намусги , унго-унгояб божи-иманги цІикІкІине бокьун .
54001006	Цо-цо чагІазулъ гьеб хутІун гьечІо . Гьел машгъуллъун руго гІадада ва гІемер гаргадиялде .
54001007	Гьезие бокьун буго Мусал Къануналъул мугІалимзабилъун рукІине , амма лъаларо жидеца бицунелъул хІакъикъат ва жидедагоги бичІчІуларо гьедин ракІчІун гІадамазда лъазабулеб бугеб жоялъул магІна .
54001008	Нилъеда лъала Къанун лъикІаб жо букІин , битІун пайда босулеб бугони .
54001009	Лъала къанунал ритІухъго хьвадулезе гІоло рахъулареблъиги . Гьел рахъун руго квешал ва мутІигІлъуларел , пасатал ва мунагьазукьа хІинкъуларел , Аллагь какулел ва Аллагьасдаса ратІалъарал , эбел-эмен чІвалел гІадамазе ; чІвадарухъабазе ,
54001010	хъахІбаял гІадамазе цоцаздасан босадул лазат босулел бихьиназе , гІадамал рикъулезе , жидерго гьаги хвезабун , гьересиго нугІлъи гьабулезе ва битІараб нухдаса гьетІаралщиназе .
54001011	БитІараб нух ккола гьардарав Аллагьасул къудраталъул хІакъалъулъ диде божилъи гьабураб Рохалил хабаралъул нух .
54001012	Дие къуват кьурав нилъер ТІадегІанав МасихІ ГІисае рецц ! Гьес дун божизе бегьулевлъун рикІкІана ва жиндие хъулухъ гьабизе тІадкъана дида —
54001013	цебе кидаялиго жив какарасда , жив хІакъир гьавун , хадув лъугьарасда ва жив къварид гьавурасда . Доб кинабго дица дирго лъавукълъиялдалъун ва божунгутІиялдалъун гьабулеб букІиндал , гурхІана дида Аллагь .
54001014	Нилъер ТІадегІанасул баркат гьарзалъана дие . МасихІ ГІисаде цолъидал божи-иманги рокьиги цІикІкІана дир рекІелъ .
54001015	Гьале нилъеца тІубанго къабул гьаризе кколел хІакъал рагІаби : МасихІ ГІиса дуниялалде вачІана мунагь-хІакъалъул агьлу хвасар гьабизе ва гьале дунги вуго гьезда гьоркьоса бищунго кІудияв мунагьчи .
54001016	Аллагьасе бокьана дида — бищунго цІикІкІун мунагьал гьарурав чиясда — МасихІ ГІисаца цІоб лъезе . Бокьана гьесде иман лъун , цІияб гІумру насиблъаразе дун мисаллъун лъугьине . Гьединлъидалин Аллагь дида гурхІарав .
54001017	Даимаб реццги цІарги абадияв парччахІасе — холарев-унарев , вихьуларев ва цохІо вугев Аллагьасе ! Амин .
54001018	Тимофей , дир вас , цо кидаялиго дур хІакъалъулъ Аллагьасдасан рещтІарал рагІабиги ракІалде щун , гьадинаб тІадкъай кьолеб буго дица дуе ! Гьел рагІабиги гІадахъ росун вагъе , мун гІадинав чи вагъизе кколеб куцалъ ,
54001019	божи-иманалъул ва намус бацІцІалъиялъул ярагъги борчун . Цо-цо гІадамаз гІодобе рехун буго гьеб ярагъ , ва гьезул божи-иманалъул гамаги ралъдалъ гъанкъана .
54001020	Гьединазда гьоркьор руго Гьименейги Александрги , дица гьел рехана илбисалъул ханлъиялде , Аллагь какулеб гІамал тезабизелъун .
54002001	Гьеле гьедин , сундасаго цебе , дица гьарулеб буго : нужеца дугІадулъ киналго рехсе , Аллагьасда гьаре гьезда тІасалъугьайилан , гьезде баркат рещтІинабейилан . ДугІадулъ Аллагьасе реццги гьабе .
54002002	ДугІадулъ рехсе парччахІзабиги киналго хІакимзабиги . Гьедин гьабуни , нилъер гІумру букІина гІодобе биччараб ва ракълилаб , муъминлъиги цІикІкІараб , къадру-къимат борхараб .
54002003	Гьеб буго нилъ хвасар гьарулев Аллагьасда цебе лъикІаб ва гьев разилъулеб иш ,
54002004	гьесие бокьун бугелъулха киналго гІадамал хвасарлъизе ва хІакъабщинаб лъаялде рачІине .
54002005	Аллагь цо вуго , Аллагьасул ва инсанияталъул гьоркьохъанги цо Инсан вуго . Гьев ккола киназулго рецІалие живго кьурав МасихІ ГІиса . Гьебги ккола Аллагьас хъвараб заманалда загьирлъараб гІаламат !
54002006	
54002007	Гьединлъидал Аллагьас дун витІана божи-иманалъул ва хІакъабщиналъул хІакъалъулъ цогидал халкъазда бицине илчилъун , чапарлъун ва насихІатчилъун . Дица гьереси бицунеб гьечІо , дица битІараб бицунеб буго !
54002008	Дие бокьун буго бихьиназ кидаго ва кибго гьари-дугІаялъе кверал цере кквезе рацІцІадал къасдалгун , рекІелъ ццин гьечІого ва дагІба-къец гьечІого .
54002009	Риччанте руччаби гІадатго ретІа-къан рукІине , риччанте гьел берцинлъизе бацІцІадаб намусалъги лъикІаб гІамалалъги . БотІрол рас къачІаялъ , меседалъ ва жавгьар-якъуталъ , чІухІараб ратІлица гуро гьел берцинлъизе кколел ,
54002010	гьел берцинлъизе ккола Аллагьасе гІибадат гьабулел руччабазда рекъолебщиналдалъун , ай лъикІал ишаздалъун .
54002011	Йиччанте чІужугІадан , юцІцІун чІун , тІубараб мутІигІлъигун , вагІза-насихІаталъухъ гІенеккизе .
54002012	Дица чІужугІаданалъе изну кьоларо насихІат гьабизе . Гьедин бихьиназда тІад кверщел гьабизе бегьуларо гьелъ . ЙицІцІун чІайилан абе !
54002013	ТІоцеве Адам вижидалха , ХІава цинги йижана .
54002014	Адам гуро къосинавурав , чІужугІадан къосинаюна . Гьелъ Аллагьасул амру тІубазабичІо .
54002015	Амма гьейги хвасарлъизе йиго лъимал гьаридал , гьайгьай , гьелъ гІумру божи-имангун ва рокьигун , бацІцІадго ва цІодорго тІамулеб бугони .
54003001	Гьале кьучІаб калам : бетІерлъи гьабизе ният-къасд ккей цІакъ лъикІаб иш буго .
54003002	Иман лъуразе бетІерлъи гьабизе ккола багьана-гІайиб чІвазе бакІ гьечІого гІумру гьабулев , цо нухалъ гурони чІужу ячинчІев , сабруяв , цІодорав , гІадлу-тадбир бугев , гьалбал хирияв , насихІат гьабизе бажарулев чияс .
54003003	Гьев вукІине бегьуларо гьекъолдухъан , вагъизе бокьулев чи . ВукІине ккола хІеренав , питна гьабуларев , гІарцуда хадув лъугьунарев чи .
54003004	ВукІине ккола рукъалъул агьлуялъе гІадлу гьабизе кІолев , гІинтІамулел ва сундулъго хІурмат-къадру бугел лъималазул эмен .
54003005	Жиндирго рукъалъул гІадамазе гІадлу гьабизе кІоларев чиясда Аллагьасде иман лъуразул агьлуялъул тІалаб гьабизе кІвеладай ?
54003006	Гьев вукІине бегьуларо цІидасан иман лъуразда гьоркьоса чи , — гьев цІакъго чІухІила , ва илбисалъе гІадинаб гІазабги хІакълъила гьесие .
54003007	Нилъер агьлуялда гъорлъ гьечІезда гьоркьобги лъикІаб цІар-рецц букІине ккола гьесие гьабулеб , гьечІони — гІадамаз кІалухъ вахъила ва илбисалъул къорикье ккела .
54003008	Гьесул кумекчагІиги рукІине ккола къадру-къимат бугел , кьураб рагІуе хисуларел , чагъир гІемер гьекъоларел , хІарамаб бечелъиялда хадур лъугьунарел ,
54003009	цебе балъгояблъун букІун , гьанже нилъее загьирлъараб божи-иманалдаса кьуруларел ва намус бацІцІадал гІадамал .
54003010	Гьезулги цебеккунго хІалбихьизе ккола , ва гьезул щибниги квешлъи бихьичІони , хъулухъ гьабизе тезе бегьула .
54003011	Гьезул лъудбиги рукІине ккола адаб-хІурматалъе мустахІикъал , мацІ гьабуларел , гьекъолдуларел , сундулъго божилъи гьабизе бегьулел .
54003012	Гьел кумекчагІиги рукІине ккола цо нухалъ гурони чІужу ячинчІел ва лъималазеги рукъалъул гІадамазеги гІадлу кьезе лъалел .
54003013	Жидеца хъулухъ лъикІ гьабулеб бугилан гІадамазда гьоркьоб къимат борхараз хІинкъичІого бицине бегьула МасихІ ГІисаде бугеб божи-иманалъул хІакъалъулъ .
54003014	КватІичІого духъе вачІине рес ккелилан дир хьул бугониги , хъвалел руго дица гьал насихІатал ,
54003015	нагагь дун вачІине кватІани , нужеда лъан букІине Аллагьас тІаса бищараб агьлуялда , ай абадияв-даимав Аллагьасде иман лъуразул агьлуялда гьоркьор кин хьвада-чІвадилелали . Гьеб ккола хІакъабщиналъул хІубиги сангарги .
54003016	Лъилниги щаклъи ккезе бегьуларо нилъер божи-иманалъулъ кІудияб балъголъи букІиналда . Дов вуго инсанасул чорхолъ Аллагьас жив загьир гьавурав , Илагьияб РухІалъги жив ритІухъ гьавурав , Малаикзабаздаги жив вихьарав , Халкъаздаги жиндир хІакъалъулъ лъазабурав , Дуниялалдаги жинда божарав , Живги Аллагьасул къудраталдалъун зобалазде восун арав .
54004001	Илагьияб РухІалъ якъинго бицунеб буго ахираб заманаялда цо-цо гІадамал божи-иманалдаса руссинилан . Гьел руссина гьерсал рицунел жундузде , гьел нахърилълъина шайтІабаз малъаралда .
54004002	Гьел къосинарила намусги яхІги хІатІикь мерхьарал , ххвелал гьаризе гьунар бугел гьерсихъабаз .
54004003	Гьез лъудби рачине гьукъула , цо-цо нигІматал кваназе изну кьоларо — хІакъабщиналда божулел ва гьеб лъалел гІадамаз баркала кьун кваназе Аллагьас гьел нигІматал рижун ругониги .
54004004	Аллагьас бижанщинаб жо лъикІаб буго , баркала кьун кваналеб щибго жо нахъчІвазе бегьуларо .
54004005	Гьеб хІалаллъизабула Аллагьасул каламалъги нилъер дугІаялъги .
54004006	Диналъул вацазда гьедин малъани , мун вукІина МасихІ ГІисае хъулухъ гьабулев лъикІав чилъун . Божи-иманалъул рагІабазулги мун нахъвилълъарал лъикІал насихІатазулги дуе пайда бахун букІин бихьила .
54004007	Мун рикІкІад чІа Аллагь рикІкІунарезул гьересиял ва херал руччабазул гІадинал харбаздаса . Мунго ругьун гьаве хІакъаб муъминлъиялъе .
54004008	Черх къвакІизабиялъул пайда цо-цо мехалъ гурони букІунаро , муъминлъиялъул пайдайин абуни кидаго букІуна . Гьелъул пайда букІина дуниялалдаги ахираталдаги .
54004009	Гьел руго нилъеца къабул гьаризе кколел хІакъал рагІаби .
54004010	Гьелъие гІололъидал нилъ гъеж гурун хІалтІулел ругел , къеркьолел ругел , абадияв-даимав Аллагьасде хьулги лъун . Гьес хвасар гьаруна киналго гІадамал , хасго иман лъуралал .
54004011	Гьаб кинабго ракІалда чІезабун амру гьабе ва малъе гьезда .
54004012	ГІолохъанчи вугилан мунго гьез рикІкІинчІого тезе чІоге . Иман лъуразе мун мисаллъун вукІа бицунеб рагІулъги , гІамал-хасияталъулъги , рокьиялъулъги , божи-иманалъулъги , вацІцІалъиялъул рахъалъги .
54004013	Дун гьениве вачІинегІан ТІухьдул цІалиялде , вагІзабазде ва насихІатазде машгъуллъе .
54004014	Аллагьасдасан рещтІаралда рекъон , иман лъуразул агьлуялъул бутІруз , дугІаги гьабун , тІад кверги лъун тІамураб мехалъ , Аллагьасул амруялдалъун дуе насиблъараб гьунаралдаса пайда босичІого чІоге .
54004015	Гьеб кинабго тІадчІун ва ракІ-ракІалъго гьабе . Цинги киназдаго бихьила дур иш цебетІолеб букІин .
54004016	Дуца халккве дудаго хадубги дуца малъулелда хадубги . Гьеб ишалдаса кьурун гали тІамуге , гьелдалъун дуца мунгоги духъ гІенеккаралги хвасар гьарила .
54005001	ГІумруялъ дудаса цІикІкІарав чиясе хъачІго бадибчІвай гьабуге , инсудехун гІадин кІалъан малъе гьесда . Дудаса гІолохъанал гІадамаздаги вацазда гІадин кІалъай .
54005002	ЦІикІкІарал руччабаздехун кІалъай эбелалдехун гІадин , гІолохъаназдехун кІалъай яцазда гІадин , намусги вацІцІалъиги цІунун .
54005003	ХІакъикъаталдаги кумекалде хІажатал къоролруччабазул тІалаб-агъаз гьабе .
54005004	Къоролалъул лъимал яги лъималазул лъимал ругони , риччанте гьел ругьунлъизе божи-иман лъидасаго цебе жидерго рукъалъул агьлуялда бихьизабизе , эбел-инсул ва кІудабазул тІалаб-агъаз гьабизе . Гьеб буго Аллагь разилъулеб гІамал .
54005005	Кумекалде хІажалъарай ва тІалаб гьабизе чи гьечІого хутІарай къоролалъ , цохІо Аллагьасде хьул лъун , къасиги къадги дугІа гьабун , гьесдасан кумек гьарула .
54005006	Амма жиндиего лазаталъе гІоло гІумру гьабулей йигей къоролай ккола чІаго йикІаго хварай гІадан .
54005007	Гьаб кинабго тІубазабизе тІаме дуца гьел , гьезул гІумруялда гІайиб чІвангутІизе .
54005008	ГІагарлъиялъул , хасго рукъалъул агьлуялъул тІалаб-агъаз гьабуларев чи божи-иманалдаса ватІалъула ва иман лъечІездасаги квешлъула .
54005009	СияхІалде росе лъабкъого сонги барал , цо нухалъ гурони росасеги инчІел , къоролзаби .
54005010	Гьел рукІине ккола лъикІал ишаздалъун машгьурлъарал , лъималазе тарбия кьурал , гьалбал рокьулел , диналъул вацазул хІатІал хІурудаса чурулел , къварилъи ккарасе кумекалъе ратарал ва лъикІалщинал ишал жидеца гьарулел рукІарал руччаби .
54005011	ГІолохъанал къоролруччаби сияхІалде росуге . Жидерго гьава бергьун МасихІидаса рикІкІалъараб мехалъ , росабазе ине бокьула гьезие ,
54005012	ва гьезда тІаде ккола росасе инарилан букІараб къотІи хвеялъул гІайиб .
54005013	Гьединго гьел ругьунлъула хІалтІичІого чІезе ва цо авалалдаса цогидалде хьвадизе . КІвахІаллъарал гІечІого , гІадамазда нахъасан гаргадизе ругьунлъула , чияр ишазде гьоркьоре лъугьуна , бицине рекъечІебги бицуна .
54005014	Гьединлъидал дица гІолохъанал къоролруччабазе гІакълу кьолеб буго росабазе айилан , лъимал гьарейилан , рукъалъул магІишаталде руссайилан ва тушманзабаз квешаб цІар чІвазе рукІунгейилан .
54005015	Илбисалда нахърилълъун къосарал цо-цо къоролруччабиги ругелъулха .
54005016	Диналъул яцалъул ругони къороллъун хутІарал гІагарал руччаби , биччанте гьезул тІалаб-агъаз гьелъ гьабизе . Иман лъуразул агьлуялъе бигьалъила жалго цохІо хутІарал къоролруччабазе кумек гьабизе .
54005017	Иман лъуразул агьлуялъул ишал тІуразарулезе , хасго вагІза-насихІаталъе хІалтІулезе , кІиго бутІаялъ цІикІкІун кьезе ккела мухь .
54005018	ТІухьдузда хъван бугелъулха : « Лал бокъунеб бугеб оцол кІалалда таргьа баге » ва « ХІалтІухъан мухь кьезе мустахІикъав вуго » , — ян .
54005019	Иман лъуразул агьлуялъул бутІрузда тІасан бачІараб гІарза гІадахъ босуге , гьеб битІараб букІин кІиго яги лъабго нугІас чІезабичІони .
54005020	Мунагь гьабулел гІадамалин абуни , тІолабго агьлуялда цере къватІир чІвазаре , гьелъухъ балагьун цогидалги хІинкъизе .
54005021	Аллагьасда , МасихІ ГІисада ва тІаса рищарал малаикзабазда цебе дица дуда лъазабулеб буго гьал насихІатазда рекъон хьвадейилан , щивниги ватІа гьавугейилан , лъиениги тІокІлъи гьабугейилан .
54005022	Щивниги хъулухъалъе вачине тІад квер лъезе гІедегІуге . Цогидал гІадамаз мунагьалъукье кколеб иш гьабулеб бугони , мун гьелда гьоркьов гІахьаллъуге . Мунго вацІцІадго цІуне .
54005023	Жибго лъим тІокІаб гьекъоге дуца , дагьа-дагьаб чагъир жубай , дур чехь унтараб бугелъул ва гІемерисеб мехалъ мун лъикІ гьечІого вукІунелъул .
54005024	Цо-цо чиясул мунагьал гьанжего рихьулел руго ва Аллагьасул судалде гьесда цере-цере унел руго . Цогидаз жидерго мунагьал хадур рехъерхъулел руго .
54005025	Гьединго лъикІал ишалги : цоял гьанжего рихьулел руго , цогидал рихьулел гьечІо , амма кингоги гьел лъачІого хутІуларо .
54006001	Лагълъиялъул кьили гьодида бугез кІвараб хІалалъ хІурмат гьабизе ккола жидерго бетІергьабазул , — Аллагьги нилъер божи-иманги гІадамаз какунгутІизе .
54006002	Лагъзадерил бетІергьабаз иман лъун бугониги , жал диналъул вацал ругилан лагъзадерица адаб рехизе бегьуларо . Дагьабги жигар бахъун хъулухъ гьабизе биччанте , гьез хъулухъ гьабулеб бугелъул иман лъурал ва Аллагьасе рокьулел гІадамазе . Гьаб кинабго малъизе ва гьезул рекІелъе лъугьинабизе ккола дуца !
54006003	Цо лъицаниги гьересинасихІат гьабулеб бугони , нилъер ТІадегІанав ГІиса МасихІил хІакъал рагІабаздаса , унго-унголъун Аллагьасе гІибадат гьабиялдаса щивниги кьурулев вугони ,
54006004	гьев ккола чІухІи-пахрулъиялъул цІурав ва щибго бичІчІуларев чи . ЖахІдаги , кьалги , хьандейги , квешал щакдарабиги рижулеб дагІба-рагІиялде ва рагІабазул магІна сабаблъун къацандиялде бугеб хІасраталъ унти ккезабун букІуна гьединав чиясда .
54006005	Гьелдалъун бижула гІаданиб нах гьечІел ва хІакъабщинаб жидехъа биларал гІадамазул нахъаса къотІи гьечІеб къец . Гьезда ккола божи-иман бугин жалго бечелъиялъе баккараб ицц .
54006006	ХІакъикъаталда божи-иман кІудияб бечелъи буго гІицІго жидер бугеб жоялда ракІ разилъизе лъалел гІадамазе .
54006007	Нилъеца дуниялалде щибго босун бачІунарелъулха ва гьаниса щибго цадахъ босизеги нилъеда кІоларелъул .
54006008	Квине квенги ретІине ретІелги бугони , гьелда разилъун рукІина !
54006009	Бечелъизе бокьарал гІадамал къосуна , гІемерал гІантал ва заралиял къасдазул къорикье ккола . Гьел къасдаз гІадамал рехула гьел гъурулел ва хвезарулел карачалабалъе .
54006010	Киналго квешлъабазул аслу-кьучІ ккола гІарац бокьи . Руго гІадамал гІарцуда хадур лъугьунаго божи-иманалъул нухдаса тарарал ва гІакъуба-къварилъабазул чІораз рекІеда ругъун лъезе биччарал .
54006011	Амма мун , Аллагьасул лагъ , гьелдаса лъуте ! Дуца тІалаб гьабе ритІухълъи , унго-унгояб муъминлъи , божи-иман , рокьи , къуркьунгутІи , хІеренлъи .
54006012	Божи-иманалъе гІоло къеркье ! ГІемерал нугІзабазда цебе дуца лъикІаб къагІидаялъ дурго божи-иманалъул бициндал , Аллагьас дуе насиблъизабуна абадияб гІумру . Гьеб шапакъаталдаса махІрумлъизе чІоге !
54006013	Щибаб жо бижарав Аллагьасе гІоло ва Понтий Пилатида цебе лъикІаб къагІидаялъ божи-иманалъул бицарав МасихІ ГІисаеги гІоло гьарулеб буго дуда ,
54006014	нилъер ТІадегІанав ГІиса МасихІ вачІинегІан ритІухъго ва гІайиб чІвазе бакІ гьечІеб хІалалъ тІуразарейин Аллагьасул амруял абун .
54006015	ЦІараб болжалалда Аллагьас гьев загьир гьавила . ЦохІо вугев ХІакимас , парччахІзабазулги ПарччахІас , ханзабазулги Ханас — Гьардарав Аллагьас загьир гьавила .
54006016	ЦохІо гьесие хвел гьечІо , гьев вуго лъиданиги гІагарлъизе кІолареб Нуралъулъ . Гьев лъиданиги вихьичІо ва вихьизе ресги гьечІо . Абадияб реццги цІарги гьесие . Амин .
54006017	Гьаб дуниялалда бечедго ругезда лъазабе гІамал кІодолъугеян ва хехго тІаса унеб бечелъиялде хьул лъогейилан . Нилъ разилъизелъун къваригІанщинаб гьарзаго кьолев Аллагьасде хьул лъейилан абе .
54006018	ЛъикІлъи гьабизе тІаме гьел , риччанте лъикІал ишаздалъун бечелъизе . Риччанте квер биччарал рукІине , цогидазе кьезе кидаго хІадурал рукІине .
54006019	Гьедин бакІарейин абе жиндалъун унго-унгояб гІумру насиблъулеб ва букІинеселъул щулияб кьучІлъун кколеб хазина .
54006020	Дуде божилъи гьабун бугебщинаб цІуне , Тимофей , дуца . Аллагь рикІкІунарезул чІандахабаралдаса ва гІадамаз гьересиго « лъай » абун цІар лъуралда тІасан дагІбадиялдаса рикІкІалъе .
54006021	Гьеб лъай жиделъ бугилан чІун , цо-цо гІадамал божи-иманалъул нухдаса тарана . Аллагьасул баркат лъеги нужеда !
55001001	Аллагьасе бокьун МасихІ ГІисал чапарлъун лъугьарав Аллагьас гІаламалъе кьелин абун букІараб ва гьанже МасихІ ГІисадалъун загьирлъараб абадияб гІумруялъул хІакъалъулъ Хабар бицине витІарав Павелил рахъалдасан
55001002	дие хирияв вас Тимофейиде . Эмен — Аллагьасдасан ва нилъер ТІадегІанав МасихІ ГІисадасан рекъел , баркат ва гурхІел насиблъаги дуе !
55001003	Къасиги къадги гьоркьоса къотІичІого дир щибаб гьари-дугІаялъулъ мун ракІалде щвараб мехалъ , дица рецц гьабула дир умумузго гІадин , ракІбацІцІадго жиндие хъулухъ гьабулев Аллагьасе .
55001004	Дида ракІалда буго дур бадисан чвахараб магІу , ва дун урхъун вуго , мунги вихьун , ракІ-ракІалъго вохизе щвеялъухъ .
55001005	Дида ракІалде щола дур унго-унгояб божи-иман . Гьеб цебего тІинкІана дур кІодо Лоидал ва дур эбел Эвникал рекІелъе . Дир ракІчІола дур рекІелъги гьеб букІиналда .
55001006	Гьеле гьединлъидал дица дуда ракІалде щвезабулеб буго : дица тІад квер лъун Аллагьасдасан дулъе лъугьараб махщел-гьунаралъул цІа боркьизабе .
55001007	Аллагьас нилъее хІинкъун чІеялъул гуреб , къуваталъул , рокьул ва цІодорлъиялъул рухІин кьун бугеб .
55001008	Мун рекІекълъуге нилъер ТІадегІанасул хІакъалъулъ нугІлъи гьабулеб букІиналдасаги , гьесде иман лъей сабаблъун дун туснахъалда вукІиналдасаги намуслъуге . Аллагьас дуеги сабру кьун бугелъул , дуцаги хІехье Рохалил хабар сабаблъун дие бугеб гІадинаб гІазаб-гІакъуба .
55001009	ТІасаги рищун , гьес нилъ хвасар гьаруна ва рацІцІалъейилан лъазабуна , нилъер ишазухъ балагьун гуреб , гьесие бокьидал ва нилъеда гурхІидал . МасихІ ГІисадалъун гьеб баркат нилъее Аллагьас кьун букІана дуниял бижилелдего .
55001010	Гьанже гьеб загьирлъана нилъ хвасар гьарурав МасихІ ГІиса вачІиналдалъун . Гьес хвел хвезабуна ва Рохалил хабар рещтІарабго гІаламалъе абадияб гІумруги загьирлъизабуна .
55001011	Гьеб Рохалил хабар бицине чапарлъун , илчилъун ва мугІалимлъун витІана Аллагьас дун .
55001012	Гьеб сабаблъунин дица гьадинаб гІазаб-гІакъуба хІехьолеб бугеб . Амма дун гьелдаса рекІекълъуларо . Дида лъала лъида дун божаравали ва дир ракІчІола диде божилъи гьабураб жо гьес Къиямасеб къо чІезегІан цІунизе букІиналда .
55001013	Дица дуда малъарал хІакъал рагІаби кьуричІого ккве дуца . Риччанте гьел дуе мисаллъун рукІине . МасихІ ГІисагун цолъун , божиги рокьиги цІуне .
55001014	Нилъелъ бугеб Илагьияб РухІалъул къуваталдалъун дуде божилъи гьабураб лъикІабщинабги цІуне .
55001015	Дуда лъала Асия вилаяталда киназго , гьездаго цадахъ Фигелицаги Гьермогеницаги , диде мугъ рехараблъи .
55001016	БетІергьанасул цІоб лъеги Онесифорил кинабго рукъалъул агьлуялда : чанги дир рекІее хІалхьи лъугьинабуна гьес ва дун туснахъалда вукІиналдасаги намуслъичІо .
55001017	Рималде вачІараб мехалъ , дун валагьизе хІаракат бахъана ахирги дун ватизегІан .
55001018	Къиямасеб къоялъ БетІергьан гурхІаги гьесда ! Эфесалда гьес дие гьабунщинаб кумек лъидасаго лъикІ лъала дуда .
55002001	Аллагьасул баркаталъул къуват-гуч гьарзаго щвезе ккола , дир вас , дуе . Гьеб нилъее щола МасихІ ГІисаде цолъиялдалъун .
55002002	ЦІакъго гІемерал нугІзал ругеб бакІалда дидасан дуда рагІанщинаб жо дуца бице божизеги бегьулел , цогидазда малъизе махщелги бугел гІадамазда .
55002003	МасихІ ГІисал ритІухъав рагъухъанас гІадин , гІазаб-гІакъуба хІехьезе хІадурго вукІа .
55002004	Чабхъеналда гІахьаллъарав рагъухъан магІишатиял ишазде машгъуллъуларо , жив бодулъе ахІарав цевехъан разилъизавизе хІаракат бахъула гьес .
55002005	Гугарухъанасеги бергьенлъиялъул гор щоларо , букІине кколеб къагІидаялъ гьев гугаричІони .
55002006	Гьединго гІетІ тІун хІалтІарав хурухъанасеги тІоцебе щвезе ккола хуриса бачІаралъул бутІа .
55002007	Дир рагІабазул пикру гьабе дуца . Кинабго бичІчІизе кумек гьабила дуе ТІадегІанас .
55002008	Давудил наслуялъул вас ГІиса МасихІ ракІалдаса ине виччаге . Гьев хваралъуса вахъиналъул бицунеб Рохалил хабар тІибитІизабулеб буго дица .
55002009	Гьеб сабаблъун гІазаб буго дие — такъсирчиясда кинигин , рахсал ран руго . Амма Аллагьасул каламалда рахсал разе кІоларо !
55002010	Гьединлъидал дица кинабго хІехьолеб буго тІаса рищаразе гІоло — МасихІ ГІисаде цолъун , гьезие абадияб къудратги хвасарлъиги щвезе .
55002011	ЦІакъ ритІухъал рагІаби руго : Гьесда цадахъ нилъ хун ратани , Гьесда цадахъ чІагоги рукІина ,
55002012	Нилъеца хІехьолеб бугони , Гьесда цадахъ парччахІлъиги гьабизе буго , Нилъеца Гьесдаса инкар гьабуни , Гьесги нилъедаса инкар гьабила ,
55002013	Нилъеда божизе бегьичІониги , Гьесда божизе бегьула , Жинцаго жиндасаго инкар гьабизе кІоларелъул Гьесда .
55002014	Гьездаги ракІалде щвезабе гьеб . Аллагьасда цебе кидаго кьварун лъазабе гьезда гьодорал рагІабазул рахъалъ дагІба-къец гьабугейилан . ГІенеккаразе гьелдасан , къосин гурони , пайда гьечІо .
55002015	Мун гІазаб-гІакъуба хІехьарав чи вугелъул , кІвараб хІалалъ хІаракат бахъе Аллагь разилъизавизе . ЗахІматалдаса намуслъизе бакІ гьечІев ва хІакъаб рагІи гурони бицунарев хІалтІухъанлъун вукІа .
55002016	Иман гьечІел ва гьодорал харбал рикІкІад гьаре . Гьез гІадамал Аллагьасдаса цІакъго рикІкІалъизарула .
55002017	ГьересинасихІатчагІазул рагІаби тІиритІула , чорхол цо лага хьордони , цогидал лугбуздеги гьеб бахунеб гІадин . Гьединазда гьоркьор руго Гименейги Филетги ,
55002018	— гьел хІакъаб нухдаса тарун руго ва гьез абулеб буго гІалам гьанжего хваралъуса бахъун бугилан , гьелдалъун цо-цоязул божи-иман кІалагъоркье чІвалеб буго .
55002019	Амма Аллагьас тІамураб кьучІ щулияб буго , кьуричІого чІун буго , « Аллагьасда жиндиралго лъала » ва « БетІергьанасул цІар рехсаравщинав чи квешлъиялдаса рикІкІалъе ! » абурал рагІабазул мугьруги буго гьеб кьучІалда .
55002020	Бечедаб рокъоб , гІарац-меседалъул гуребги , цІулал ва щагІил цІарагІги букІуна . Гьезул цояздасан щибаб къойил пайда босула , цогидал тун рукІуна бертин-тоялъул къоялъ къватІире рахъизе .
55002021	Квешабщиналдаса вацІцІад чІарав чи релълъуна гьединаб , цо хирияб къоялъе къачІан бугеб цІарагІалда . Гьеб бацІцІадго хутІула , бетІергьанасе гьелдаса пайда бахуна ва лъикІалщинал ишазе ярагьуна .
55002022	ГІолохъанаб мехалда рекІелъе лъугьунел квешал къасдаздаса рикІкІалъе . РакІбацІцІадго ТІадегІанасе тІагІат-гІибадат гьабулезда цадахъ хІаракат бахъе ритІухълъи , божи-иман , рокьи ва рекъел нужелъго хутІизе .
55002023	ГІадалаб ва жагьилаб дагІба-рагІиялдаса рикІкІалъе , дуда лъала гьелъ кьалде рачунеблъи .
55002024	ТІадегІанасе хъулухъ гьабулев чиясда рекъараб гьечІо гьелда гьоркьов гІахьаллъизе . Гьев вукІине ккола киназдехунго ракІлъикІав , малъизе бажарулев ва сабруяв чи .
55002025	Жинде дандечІаразеги гьес хІеренго-хІалимго гьабизе ккола насихІат . Щиб лъалеб , жидеца гьабуралдаса рекІекълъизе тІамила Аллагьас гьел ва хІакъабщинаб лъаялде рачина .
55002026	Цинги гьел кантІила , илбисалъул амруялъе мутІигІлъиялдалъун гьел ккун рукІараб къорикьа рорчІила .
55003001	Цоги дуда лъай , Къиямасеб къоялде гІагарлъидал , захІматаб заман бачІине букІин .
55003002	ГІадамазе цохІо жалго рокьила , гІарацги бокьила , жалго жидецаго реццила ; гІамал кІодолъила , хъачІал рагІаби абила ; эбел-инсухъ гІенеккиларо , баркала лъаларо , иман-диналдаса ратІалъила .
55003003	Гьел рукІина рекІелъ рокьиги гурхІелги гьечІел , мацІ гьабулел , пасатал , гІасиял , лъикІлъи рихарал ,
55003004	хиянат гьабулел , тІасанккарал , чІухІарал чагІи . Аллагь разилъизавичІого , жидерго чурхдул разилъизарила .
55003005	Рихьдаего Аллагьасда божулеллъун чІела , хІакъикъаталдайин абуни , гьез божи-иман гІадахъ босуларо . Гьединал гІадамаздаса рикІкІад чІа мун .
55003006	Гьездаго релълъарал руго гьанже цо-цо гІадамал . Чияр рукъзабахъе лъугьун , гьез жидеего мутІигІ гьарула мунагьазул гьир бакІлъарал , батІи-батІиял къасдаз къосинарурал , тохал руччаби .
55003007	Гьел руччаби кидаго цо щибалиго лъазабизейилан лъугьуна , амма киданиги хІакъабщиналда нахъгІунтІуларо .
55003008	Мусаде данде Яннесги Ямбресги чІарал гІадин , пасатаб пикруялъул гьел гІадамалги хІакъабщиналде дандечІун руго . Гьодораб батана гьезул божи-иман .
55003009	Амма гьезул иш битІун ккеларо . Дол кІиязулго гІантлъиго гІадин , гьезул гІантлъиги къватІибе загьирлъила !
55003010	НасихІатал , хьвада-чІвади , цебе лъураб мурад , божи-иман , сабру , рокьи ва къохІехьей , гьединго Антиохиялда , Икониялда ва Листраялда дица хІехьезе ккараб хадурчІей ва гІазаб-гІакъуба — гьезул кинаб босун хал гьабуниги , мун кидаго дида хьолбохъ вукІана . Гьеб кинабгоги гІазаб-гІакъубаялдаса ТІадегІанас ворчІизавуна дун !
55003011	
55003012	МасихІ ГІисаде цолъун , бацІцІадго гІумру гьабизе бокьаралщиназеги букІине буго гьединаб гІазаб-гІакъуба .
55003013	Амма квешлъиги хІилла-рекІкІги гьабулел гІадамал дагьабги квешалде ина . Гьезги гуккулел руго — гьелги гуккулел руго .
55003014	Мунго чІа дудаго малъарабги тІубанго дур рекІеца къабул гьабурабги ккун . Дуда лъала дур мугІалимзаби щалали .
55003015	Лъимерлъудасаго лъана дуда Хириял ТІухьдул . Гьел ТІухьдузул гІакъиллъиялда кІола МасихІ ГІисаде божи-иманалдалъун мун хвасарлъулеб куц малъизе .
55003016	Киналго ТІухьдул — Аллагьасул калам буго . Гьез хІакъабщинаб малъула , тІекъабщинаб къватІиб чІвазабула , гъалатІ-хатІа битІизабула , ритІухъаб гІумруялъул хІакъалъулъ насихІат гьабула . Сундуего пайда буго гьезул .
55003017	Хириял ТІухьдуз Аллагьасе хъулухъ гьабулев чи камиллъизавула ва лъикІал ишазе хІажалъулебщинабги гьесие насиблъизабула .
55004001	Аллагьасда цебе ва чІагоязеги хваразеги суд гьабизе ПарччахІлъун вачІунев МасихІ ГІисада цебе дица кутакалда гьарулеб буго :
55004002	санагІалъи бугеб мехалъги , гьечІеб мехалъги , Аллагьасул рагІи гІадамазда лъазабизе хІаракат бахъе . Дуца гьел божизаре , гьезие бадибчІвай гьабе , рекІелъ сабругун малъе гьезда . Дарсал кьолаго , кидагоги сабру гьабичІого тоге .
55004003	Жидеда битІараб малъулел ругел хІехьезе кІвечІого , гІадамаз рагІизе хІасрат бугебщинаб рагІизелъун жидедаго сверухъе мугІалимзабазул тІубараб бо бакІарулеб заман бачІине буго .
55004004	ХІакъабщинаб рагІизе бокьичІого , маргьабазухъ гІенеккила гьел .
55004005	Амма сундулъго дур сабру букІине ккола . ГІазаб-гІакъуба хІехье . Рохалил хабар лъазабун , дурго иш гьабе , дурго хъулухъ тІубазабе .
55004006	Дир рахъалъ абуни , хирияб бакІалда лъураб хъабиниса чагъир лъугІулеб гІадин , лъугІун унел руго дир гІумруялъул къоял . Къокъине заман гІагарлъун буго .
55004007	Дун лъикІго гугарана , дун чІчІалде щвезегІан векерана , дица божи-иман цІунана .
55004008	Аллагь разилъизавидал , гьанже дие къачІан буго бергьенлъиялъул шапакъат . Къиямасеб къоялъ ТІадегІанас кьела дие гьеб . Гьев вуго ритІухъав судияв . ЦохІо дие гуребги , гьев вачІиналъухъ гІащикъго ралагьун чІун ругелщиназеги кьела гьес гьеб .
55004009	Дуца хІаракат бахъе хехго дихъе вачІине .
55004010	Гьаб дуниялалде рокьи цІикІкІун дун рехун тана Демасица ва Фессалоникаялде ана . Крескент Галатиялде ана , Тит Далматиялде ана .
55004011	Дида аскІов цохІо Лука хутІун вуго . Маркги цадахъ ваче дуца , дир хъулухъалъулъ гьес дие цІакъ кумек гьабула .
55004012	Тихик дица Эфесалде витІана .
55004013	Мун гьаниве вачІунаго , дуца босе Троадаялда Карпил бакІалда хутІараб дир гІаба , тІахьалги росе , хасго къухьдузда хъварал .
55004014	Маххул устар Александрица гІемераб квешлъи гьабуна дие . Гьесул ишазда рекъон жаза гьабеги БетІергьанас гьесие !
55004015	Мунги гьесдаса цІунун чІа , нилъеца лъазабулеб бугеб Хабаралде цІакъ гІасиго дандечІун вугин гьев .
55004016	ТІоцебе дие суд гьабулеб букІараб мехалда , кумекалъе щивниги вачІинчІо , киназго дун рехун тун вуго . Гьезул гІайиблъун рикІкІунгеги гьеб !
55004017	Амма ТІадегІанав ГІиса дида цадахъ вукІана . Гьес дие къуват кьуна цогидал халкъаздаги Рохалил хабар тІубанго лъазабизе . ГъалбацІалъул гажаздаса хвасар гьавуна гьес дун .
55004018	ТІадегІанас дун кинабго квешлъиялдаса ворчІизавила ва щибго зарал ккечІого жиндирго Зобалазулаб ПарччахІлъиялде вачина . Гьесие абадияб рецц ! Амин !
55004019	Салам бице Прискиллада ва Аквилада , гьединго Онесифорил тІолабго рукъалъул агьлуялда .
55004020	Эраст Коринфалда чІун вуго . Унтун вукІиндал , Трофим дица Милеталда тана .
55004021	Хасел тІаде щвелалде вачІине хІаракат бахъе . Дуде салам битІулеб буго Эвбулица , Пудица , Линица , Клавдияца ва киналго диналъул вацаз .
55004022	ТІадегІанас кидаго рехун тогеги мун ! Аллагьасул цІоб лъеги нужеда !
56001001	Аллагьасул лагъ ва ГІиса МасихІил чапар Павелица хъвалеб буго . ТІаса рищаразулъ божи-иман щулалъизабизе ва муъминлъиялде рачунеб хІакъаб нух гьезда бихьизабизе витІун вукІана дун .
56001002	Гьеб нухдасан ун , нилъее абадияб гІумру насиблъиялде хьул буго . Жеги замана бижилелдего Аллагьас къотІи гьабун букІана нилъ абадияб гІумруялде рачине . Аллагьасул рагІи хвезе рес гьечІо !
56001003	Нилъ хвасар гьарулев Аллагьас , жинцаго болжал цІараб заманаялда гьебги загьир гьабун , дида гьелъул бицине тІадкъана .
56001004	Божи-иманалъулъ дунгун цолъун , хІакълъунго дие васлъун лъугьарав Тит , Эмен — Аллагьасул ва нилъ хвасар гьарурав МасихІ ГІисал баркатги гурхІелги рещтІаги дуде .
56001005	Дица мун Криталда тун вуго гьениб жеги лъугІичІого хутІун букІараб иш лъикІ гІуцІизе ва дица дуда лъазабун букІараб къагІидаялъ щибаб шагьаралда иман лъуразул агьлуялъул бетІерги тІамизе .
56001006	Гьев вукІине ккола жинда гІайибги чІваларев , цохІо гурони лъадиги ячинчІев чи , гьесул рукІине ккола пасалъиялъулги мутІигІлъунгутІиялъулги рахъалъ кІалухъ рахъичІел муъминал лъимал .
56001007	Аллагьасул ишазул тІалаб гьабун тарав чи вугелъул , иман лъуразул агьлуялъул бетІер вукІине ккола жинда гІайиб чІваларев , чІухІи-пахрулъи гьечІев , ццин бахъунарев , гьекъезе бокьуларев , вагъизе гІедегІуларев ва хъантІи гьечІев чи .
56001008	ВукІине ккола гьобол хирияв , лъикІлъи бокьулев , тІокІал жал гьаруларев , ритІухъав , Аллагьасда цеве вацІцІадав ва жиндаго квелъ базе кІолев чи .
56001009	Жинда малъараб ва божизе бегьулеб рагІудаса кьуризе бегьуларо гьев . Гьес насихІат гьабизе кколелъул бацІцІадаб диналъул рахъалъ ва гьелда дандечІаралги ритІизаризе кколелъул .
56001010	ГІемер ругелъулха мутІигІлъуларел , чІанда бицунел ва гІадамал гуккулел чагІи , хасго жугьутІазул гІадатал цІунулезда гьоркьор .
56001011	Гьезул кІал къазе ккола . Жидерго инжитаб хъантІиялъ гьез тІубарал хъизанал , малъизе бегьуларебги малъун , руссине-сверизе гьарулел ругелъул .
56001012	Жидерго шагІирасги гьезул хІакъалъулъ гьадин абун буго : « Криталъул гІадамал — кидаго гьерсихъаби , ццидалал жанаварал , кІвахІалал чохьокал ! »
56001013	ХІакъал рагІаби руго гьел . Гьединлъидал дуца гьезие бадибчІвай гьабе , нужер божи-иман загІиплъизе тогеян ,
56001014	ягьудиязул маргьабаздаги божугеян ва хІакъикъат мекъи сверизабулезухъги гІенеккугеян .
56001015	Жалго рацІцІадазейин кинабгоги хІалалаб бугеб . Амма хъубазе ва божи-иман гьечІезе щибгоги хІарамаб буго . Гьезул гІакълу-пикруги яхІ-намусги хъублъун бугелъулха .
56001016	Жидеда Аллагь лъалилан чІаниги , жидерго ишаздалъун гьесдаса инкар гьабулеб буго гьез . Гьел руго нахъегІанал , мутІигІлъуларел ва щибниги лъикІлъи гьабизе жидехъа бажаруларел гІадамал .
56002001	БацІцІадаб диналда рекъон насихІат гьабе дуца .
56002002	Херал бихьинал рукІине ккола гІорхъи-рахъ цІунарал , цІодорал , тІокІал жал гьаруларел , божи-иманги , рокьиги ва сабруги бугел .
56002003	Гьединго херал руччаби рукІине ккола вализабазул гІадаб хьвада-чІвадиялъул , жидеца мацІги гьабуларел , чогърое лагълъиги гьабуларел ва лъикІабщинабги малъулел .
56002004	Жидерго росалги лъималги рокьейилан , тІокІал жалги гьаругейилан , рацІцІадгоги хьвадейилан , рукъалъул хІалтІиги гьабейилан , россабазе мутІигІал лъикІал лъудбилъунги рукІайилан гІолохъанал руччабаздаги бичІчІизабизе ккола гьез , Аллагьасул калам гъоз какунгутІизелъун .
56002005	
56002006	Гьединго гІолохъабаздаги малъе тІокІал жал гьаругейилан .
56002007	ЛъикІал ишаздалъун дуца сундулъго мисал бихьизабе , — мун вукІине ккола къадру-къимат борхарав ва бацІцІадаб гІамал-хасияталъул насихІатчилъун .
56002008	Каламги дур букІине ккола кьучІаб ва тІад кІалъазе бакІ гьечІеб , нилъер хІакъалъулъ абизе квешаб рагІиги батичІого , нилъеда дандечІаралал инжитлъулеб .
56002009	Лагъзадерида бичІчІизабе жидерго бетІергьабазе мутІигІлъизе ва гьел рази гьаризе кколилан , гьезул рагІи къотІугейилан ,
56002010	гьезие цІогь гьабугейилан ва сундулъго лъикІаб божилъи бихьизабейиланги , — гьелдалъун лагъзадерица берцинлъизабила нилъ хвасар гьарулев Аллагьасул малъи .
56002011	Киналго гІадамал хвасар гьаризе Аллагьасул баркат рещтІун бугелъулха .
56002012	Гьелъ малъулеб буго , Аллагьасда божунгутІиги дуниял хиралъиги нахъчІван , гьаб гІасруялда нилъ хьвадейин : ритІухълъиги цІунун , Аллагьасукьаги хІинкъун ва тІокІал жалги гьаричІого .
56002013	Нилъ ралагьун чІун ругелъулха ТІадегІанав Аллагьасул ва нилъ хвасар гьарурав МасихІ ГІисал къудрат рещтІинилан хьул бугеб баркатаб къо бачІиналъухъ .
56002014	Квешабщиналдаса хвасарги гьарун ва рацІцІалъизеги гьарун , лъикІабщиналде гъира бугеб жиндирго хасаб халкълъун нилъ лъугьинаризелъун живго рецІалие кьуна МасихІица .
56002015	Дур тІолабго ихтияралдаса пайдаги босун , гьеб кинабго бице , бичІчІизабе ва къосунел ругелалги чІезаре . Гьез мунго рикІкІунгутІизе биччаге .
56003001	Гьезда кидаго ракІалде щвезабе хІакимзабазе мутІигІлъизе кколилан , ракІалде щвезабе малъараб гьабейилан , лъикІабщинаб гьабизеги хІадурго чІайилан ,
56003002	лъилниги хІакъалъулъ квешаб рагІи абугейилан , дагІбадугейилан , хІалимлъейилан , киналго гІадамаздехун хІеренлъейилан .
56003003	Цере нилъги рукІиндалха гІантал , Аллагьасде мутІигІлъуларел , къосинарурал , нилъерго гьаваялъеги ва батІи-батІиял лазатазеги лагълъи гьабулел , ццидалъги жахІдаялъулъги къарал чагІи ; нилъее гІадамалги рокьулароан , гІадамазе нилъги рокьулароан .
56003004	Амма нилъ хвасар гьарулев Аллагьасдасан лъикІлъиги ва инсан хиралъиги загьирлъана .
56003005	Илагьияб РухІалдалъун цІидасан рижиги насиблъизабун ва цІияб гІумруги кьун , гьес нилъ рацІцІалъизариялдалъун хвасар гьаруна , нилъер ритІухъал ишазухъ балагьун гуреб , жиндирго гурхІелалдалъун .
56003006	Нилъ хвасар гьарурав ГІиса МасихІидалъун гьеб РухІ Аллагьас нилъеде гьарзаго чвахизабуна .
56003007	МасихІил баркаталдалъун нилъ Аллагьасда цере ритІухълъула , гьелдалъун нилъее абадияб гІумру насиблъиялде хьулги цІикІкІинабуна .
56003008	ХІакъал рагІаби руго гьел . Ва дие бокьун буго мун хасго гьезда тІадчІезе , Аллагьасде иман лъурал гІадамалги гьелдалъун лъикІал ишазде руссине . ГІадамазе лъикІлъиги пайдаги кьола гьел ишаз .
56003009	Амма умумузул сияхІалда тІасан гІантаб дагІбаялдасаги ва Къануналъул рахъалъ къацанди-бахІсаздасаги рикІкІад чІа . Гьезул я пайда гуро , я хайир гуро .
56003010	Рикьи ккезабугейилан кІиго нухалъ лъазабуниги кантІичІев чиясдасаги ватІалъун чІа ,
56003011	дуда лъалелъул гьединав чи къосун вукІин . Мунагьал гІемерлъиялдалъун гьес жинцаго жиндиего хІукму къотІун буго .
56003012	Дица духъе Артема яги Тихик витІун вачІаравго , дида аскІове Никополалде гІедегІе мун , гьениб хасел тІамизе хІукму гьабун бугин дица .
56003013	Къанунчи Зенаги Аполлосги сапаралде ритІе ва нухда гьезие къваригІунебщинабги кье .
56003014	ЛъикІал ишазде ругьунлъизе риччанте нилъер гІадамал , цогидазул къварилъи бацІцІине ва жидерго ишазул гъотІода пихъги бижизе .
56003015	Гьанир дида аскІор ругелщиназулги салам буго дуде . Божи-иманги цогоял нижги рокьулел гІадамазда салам бице . Нужеда киназдаго баркат лъеги .
57001001	МасихІ ГІисаде иман лъеялдалъун туснахъалъув тІамурав Павелил ва нилъер вац Тимофейил салам буго нижер хирияв кумекчи Филемониде ,
57001002	нижер яц Апфияде , нилъер ишалъул къеркьохъан Архиппиде ва дур рокъоб данделъулеб иман лъуразул агьлуялде .
57001003	Нилъер Эмен Аллагьасул ва ТІадегІанав ГІиса МасихІил баркатги саламги лъеги нужеда .
57001004	Аллагьасе рецц гьабун , кидаго дица мун дирго дугІабазулъ рехсола .
57001005	ТІадегІанав ГІисаде дур божи-иманалъулги ва киналго иман лъуразде бугеб рокьиялъулги хІакъалъулъ рагІана дида
57001006	МасихІиде цолъараб гІумруялъулъ нилъее гІемераб лъикІабщинаб щвана . Гьеб дуда мухІканго бичІчІиялде мун нилъер божи-иман цо букІиналъ вачагиян гьарула дица .
57001007	Дун вохана , вац , ва цІакъ разилъана ниж дуе рокьулел рукІинги иман лъуразул дуца ракІбатизабулеб букІинги лъайдал .
57001008	МасихІил диналъул вац вугелъул , дуца тІубазабизе кколеб ишалъул рахъалъ дуе амру гьабизеги ихтияр буго дир .
57001009	Амма дие мун вокьулелъул , дица — Павелица , МасихІ ГІисал вакилас , тІадежоялъеги гьанже гьесие гІоло туснахъалъув тІамурав чияс — дуда гьарун толеб буго .
57001010	Дир васлъун кколев Онесимил рахъалъ гьарулеб буго дица дуда . Рахсаз вухь-вухьун вугеб мехалъ дун гьесул эменлъун лъугьана .
57001011	Цебе гьесдаса дуе пайда букІинчІо , амма гьанже дуеги диеги пайда буго гьесдаса .
57001012	Дица гьев тІадвуссун духъе витІулев вуго , гьесда хадуб дирго ракІ бахъун унеб бугониги .
57001013	Дун туснахъалъув вугевгІан заманаялъ , гьев гьанив тезе бокьун букІана Рохалил хабар тІибитІизабиялъул ишалъулъ , мунги хисун , гьес дие кумек гьабизе .
57001014	Амма дур изну гьечІого щибго гьабичІо дица , — зулмуялдалъун гуреб , мунго разилъун , гьеб лъикІаб иш дуца гьабизе бокьун .
57001015	ТІубанго тІадвуссун духъе вачІинелъун ватила Онесим дагьабго заманаялъ дудаса ватІалъун вукІарав .
57001016	Гьанже гьев гІадатияв лагъ гуро , лагъасдасаги гІемерго тІадегІанав чи вуго , хасго дие ва дагьавги цІакъ дуеги вокьулев вац вуго . Лагълъун вугони щиб гьев , ТІадегІанав МасихІида цеве дур вац вугелъул .
57001017	Цинги , дуца дун нужер агьлуялъул чилъун къабул гьавулев ватани , дун гІадин къабул гьаве дуца гьевги .
57001018	Гьес мун сундалъунниги къварид гьавун ватани , яги гьесда налъи бугеб батани , дида тІад хъвай гьеб .
57001019	Гьале дица — Павелица дирго квералъ хъвалеб буго : дица гьеб налъи бецІила . Дур гІумругицин дие налъилъун бугиланги абиларо дица .
57001020	Мунги диналъул вац вугелъул , ТІадегІанасе гІоло гьеб гьари тІубазабе . Гьедин , МасихІие гІоло , дир ракІ гІодобе биччазабе .
57001021	Мун дихъ гІенеккизе вукІиналда ракІчІун хъвалеб буго дица гьаб . Дида лъала дица гьараралдасаги цІикІкІун дуца гьабизе букІин .
57001022	Гьанже , вац , цо дие чІезе бакІги къачІай гьениб . Нужер гьари-дугІа къабул гьабун , Аллагьас дун нужехъе тІадвуссинавизеги бегьула .
57001023	МасихІ ГІиса сабаблъун дида цадахъ туснахъалъув вугев Эпафрасил ,
57001024	гьединго дир кумекчагІи Маркилги , Аристархилги , Демасилги , Лукалги салам буго дуде .
57001025	ТІадегІанав МасихІ ГІисал баркат лъеги нужер рухІазда !
58001001	Цебе заманалда чанго нухалъ ва батІи-батІияб къагІидаялъ кІалъана Аллагь нилъер умумуздехун жиндирго аварагзабиги ритІун .
58001002	Гьаб дуниялалъул ахир гІагарлъараб заманалдайин абуни , гьев нилъедехун кІалъана жиндирго васги витІун . Васасе щвезе буго Аллагьас бижанщинаб , гьесдалъун бижана дуниял-гІалам .
58001003	Васасулъ загьирлъула Аллагьасул Нур . ГІицІго гьев васасулъ буго Аллагь гІадамазда вихьизавизе кІолеб сипат-сурат . Васасул къудратаб рагІиялъ ккун буго тІолабго дуниял-гІалам . ГІадамазул мунагьалги чуризарун , Къудратав Аллагьасул кваранаб рахъалда гІодов чІана гьев зобалазда .
58001004	Малаикзабазулаздаса кигІан тІадегІанаб цІар Аллагьас гьесие кьураб батаниги , гьебго даражаялда малаикзабаздаса тІадегІанлъизавуна гьес жиндирго вас .
58001005	Цониги малаикасда абурабищ Аллагьас : « Мун дир Вас вуго . Жакъа дун дур Эменлъун лъугьана » , — ян ? Цониги малаикасул хІакъалъулъ абичІо Аллагьас : « Дун гьасул Эменлъун лъугьина , Гьавги дир Васлъун лъугьина » , — ян .
58001006	Жиндирго тІоцеве гьавурав Вас ракьалде витІулеб мехалъ , гьес абуна : « Аллагьасул киналго малаикзабаз гьасие сужда гьабизе буго » , — ян .
58001007	Малаикзабазул хІакъалъулъ абун буго : « Аллагьас рижарал малаикзаби гьурал гІадинал руго , гьесул рагьтІателалги цІадул мацІал гІадинал руго » .
58001008	Васасул хІакъалъулъ абун буго : « Абадул-абадиялъго букІина дур парччахІлъи ! » Цогиги : « РитІухъаб ханлъи гьабила , я БетІергьан , дуца дурго халкъалъе .
58001009	РитІухълъи дуе хирияб буго , квешлъи дуе цІакъ рихараб буго . Гьединлъидалин , я дир ПарччахІ , дур Аллагьас мун тІаса вищарав , парччахІлъун вукІинеги мустахІикълъарав . Дур гьалмагъзабазеялдаса цІикІкІараб рохелги хІурматги насиблъана дуе » .
58001010	Цоги абун буго : « Дуца тІоцебе ракь бижана , я БетІергьан , Дуца зобалги рижана .
58001011	Гьел щущан ина , амма мун нахъе хутІила . РетІел-кун гІадин хохон ина гьел киналго .
58001012	ТІимугъ гІадин гура-сурун рехила дуца гьел , Гурде-тІажу гІадин , хис-хисила гьел , Амма мун киданиги хисиларо . Дуе ахир гьечІо » .
58001013	Аллагьас цониги малаикасда киданиги абурабищ : « Дир кваранаб рахъалда гІодов вукІа , дица дур тушбаби дур хІатІал лъураб бакІалда цере чІезаризегІан » ?
58001014	Малаикзаби щал кколел ? Гьел руго Аллагьасе хъулухъалъе чІарал ва хвасарлъи ирсалъе щолезе кумек гьабизе гьес ритІулел рухІал .
58002001	Гьединлъидалин нилъеда рагІараб Аллагьасул калам щулаго кквезе кколеб , хІакъаб нухдаса нилъго тарунгутІизе .
58002002	Малаикзабиги ритІун нилъер умумузухъе Аллагьас рещтІинабураб рагІигицин щулияб букІана , гьелъие мукІурлъичІезе яги гьелъухъ гІенеккичІезе ритІухъаб тамихІги гьабуна .
58002003	Гьанже загьирлъараб цІакъго кІудияб хвасарлъиялде мугъ рехани , кинха нилъ хвасарлъилел ? ТІадегІанас жинцаго тІоцебе лъазабуна нилъеда гьеб хвасарлъиялъул хІакъалъулъ , гьесухъ гІенеккаразги бихьизабуна гьеб хІакъаб букІин .
58002004	БатІи-батІиял мугІжизаталги гІаламаталги рихьизарун ва батІи-батІияб къагІидаялъ Илагьияб РухІги жиндиего бокьухъе гІадамазде рещтІинабун , Аллагьас жинцагоги нугІлъи гьабуна гьелъие .
58002005	Гьеб нилъеца бицунеб бугеб цІияб дуниялалъул кверщел малаикзабазухъе гуро Аллагьас кьураб .
58002006	ТІухьдузда буго гьадин хъвараб бакІ : « ГІадан щиб жо кколеб , я Аллагь , дуца гьесул пикру гьабизе ккани ? Инсанасул тІалаб щай дуца гьабулеб ?
58002007	Малаикзабазулалдаса дагьабго гІодобегІанаб даража кьуна дуца инсанасе , ЦІарги реццги насиблъизабуна дуца гьесие ,
58002008	Бижанщиналъул кверщелги кьуна гьесухъе » . « Бижанщиналъул кверщел кьунин » инсанасухъейилан абулеб буго , гьесул кверщаликь гьечІеб жо щибниги хутІичІеблъиги бичІчІулеб буго . Бугониги — бижанщиналъул кверщел гьанже инсанасухъ бихьулеб гьечІо нилъеда .
58002009	Амма нилъеда вихьулев вуго Аллагьасул рахІму-цІобалдалъун нилъ киназего гІоло хвезе дагьабго заманаялъе « малаикзабазулалдаса дагьабго гІодобегІанаб даража кьурав » ГІиса . Нилъеда бихьулеб буго , жинца хІехьараб хвел сабаблъун , гьанже гьесие « цІарги реццги насиблъун букІин » .
58002010	Кинабго сундуего ва жинцаго бижарав Аллагьас ГІиса гІазаб-гІакъубаялдалъун камиллъизави ритІухълъараблъи бихьана нилъеда , — гІемерал лъималазе гьесул цІар-реццалъул бутІа щвана . ГІисацалъидалин гьел хвасарлъиялде рачунел !
58002011	Гьеслъидал гІадамал рацІцІалъизарулел . Жинца гІадамал рацІцІалъизарулевги ва жал рацІцІалъизарулелги ЦохІо вугесдасан рачІарал руго . Гьединлъидалин ГІиса намуслъуларев гьел жиндир вацал ругин абизе .
58002012	Гьес Аллагьасда абулеб буго : « Дица дирго вацазул жамагІаталда жанив мун кІодо гьавила , гьезул данделъиялда рецц гьабила дица дуе » .
58002013	Цоги гьес абулеб буго : « Гьесдейин дир хьул букІинеб » . Цоги гьес абулеб буго : « Гьале дунги дие Аллагьас кьурал лъималги » .
58002014	Лъималилан гьес гІадамазда абулеб бугелъул , гьелго гІадинав гьанги биги чорхолъ бугев инсанлъун лъугьана ГІисаги . Гьедин гьабуна гІадамал хвезаризе кІолеб илбис жиндир хвалидалъун хвезабизе бокьун .
58002015	Гьедин ГІисаца тархъан гьаруна гІумруялъго хваликьа хІинкъун рукІарал гІадамал .
58002016	Малаикзабазе хІалае гуро гьев вахъунев . Гьев хІалае вахъуна Ибрагьим аварагасул зурияталъе .
58002017	Гьедин ГІиса сундулъго жиндирго вацазда релълъине кколаан . Гьезда гурхІулев ва ритІухъав бищунго кІудияв кашишлъун лъугьана ва , гІадамазул мунагьал чурун , Аллагьасул амру тІубазабуна гьес .
58002018	Илбисалъ гьабураб хІалбихьиялъул гІакъуба жинцагоги хІехьедал , гьанже ГІисада кІола гьелъ хІалбихьулеб бугезе кумек гьабизе .
58003001	Дун гІадин Аллагьас тІаса рищарал дир вацал ! Нилъер божи-иманалъе чапарлъунги бищунго кІудияв кашишлъунги Аллагьас витІарав ГІисахъ ралагье !
58003002	Аллагьасул минаялъе , Мусаго гІадин , жив тІаса вищарав Аллагьасе ритІухъав вукІана гьев .
58003003	Жибго минаялдаса цІикІкІун машгьурлъула гьеб мина гьабурав чиясул цІар . Гьедин Мусадаса гІемерго цІикІкІун машгьурлъана ГІиса .
58003004	Щибаб минаялъул вукІуна гьеб гьабурав чи . Аллагь вуго кинабгоги гьабуравлъун .
58003005	Муса вукІана Аллагьасул минаялда хурхарабщиналъе хилиплъуларев чи , гьес нугІлъи гьабулаан хадусеб заманалда Аллагьасул рагІи рещтІине букІиналъе .
58003006	МасихІ вуго Аллагьасул минаялда хурхарабщиналъул бетІерлъуда тарав хилиплъуларев вас . Гьеб Аллагьасул мина ккола нилъ , — нилъер хьул лъолелдаги нилъерго бахІарчилъиялдаги ракІчІей бугони .
58003007	Илагьияб РухІалъ абулеб буго : « Жакъа нужее Аллагьасул калам цІалулеб бугони ,
58003008	нужерго ракІал рицалъизе риччаге . Доба гІицІаб авлахъалда , дандечІун , Аллагьасул сабруялъул хІалбихьулеб букІараб къоялъ нужер умумузулги ракІал рицалъун рукІана .
58003009	Доба гьез Дир хІалбихьана , Дун щивали хал гьабуна , кІикъого соналъ Дица щиб гьабурабали бихьун букІаниги .
58003010	Гьединлъидал , гьеб наслуялда ццин бахъун , Дица абуна : Гьезул ракІал васвасдулел руго , Дир нухдасан унел гьечІо гьел .
58003011	Ццин бахъун Дун гьедана гьезие рахІаталъе Дица кьезе бугеб ракьалде гьел киданиги лъугьинарилан ! »
58003012	Воре , вацал , лъицаниги рекІелъе лъугьине биччаге квешлъиги иман гьечІолъиги , — чІагояв Аллагьасдаса ратІалъичІого хутІизе .
58003013	Нужер цонигияв мунагьалъ гуккунгутІизе ва нужер ракІал рицалъичІо рукІине , жакъайилан абизе бегьулебгІан заманаялъ щибаб къойил цоцазе насихІат гьабе .
58003014	МасихІилгун гІахьалаб ирс насиблъула нилъее киназего , доб тІоцебе букІараб ракІчІей ахиралде щвезегІан щулалъизабуни .
58003015	ТІухьдузда хъван буго : « Жакъа нужеда рагІани Аллагьасул рагІи , нужерго ракІал рицалъизе риччаге , — Аллагьасде дандечІун нужер умумузул ракІал рицалъун рукІарал гІадин » .
58003016	Щалха дол рукІарал , « Аллагьасул калам рагІаниги » , « дандечІарал » гІадамал ? Мусаца Мисриялдаса къватІире рачарал чагІи гурищ !
58003017	КІикъого соналъ Аллагьасул ццин лъида бахъун букІараб ? Мунагьал гьаридал гІицІаб авлахъалда жидер рукьби хутІарал чагІазда гурищ !
58003018	« Гьезие рахІаталъе Дица кьезе бугеб ракьалде гьел киданиги лъугьинарилан » Аллагь лъил рахъалъ гьедарав ? МукІурлъуларезул рахъалъ гурищ !
58003019	Гьеле нилъеда бихьулеб буго : иман гьечІолъи сабаблъун кІвечІо гьезда доб жидее къотІи гьабун букІараб ракьалде рорчІизе .
58004001	РахІат-хІалхьиялде нилъ рачинилан Аллагьас кьураб рагІи хвезе гьечІелъул , рачІа хІаракат бахъилин гьеб нилъее къотІи гьабураб рахІат-хІалхьиялде ворчІуларев чи нилъеда гьоркьов цониги хутІунгутІизе .
58004002	Дол цогидал гІадамаздаго гІадин , нилъедаги рагІана Рохалил хабар . Амма гьеб хабар рагІунилан дозие пайда бахинчІо , гьеб рагІараб мехалъ дол гьелда божичІелъул .
58004003	Гьелда божарал нилъее щвезе буго Аллагьас къотІи гьабураб рахІат-хІалхьи . Гьадин абулеб буго гьес гьелъул хІакъалъулъ : « Ццин бахъун дун гьедана , гьезие рахІат-хІалхьиялъе дица кьезе бугеб бакІалде гьел киданиги лъугьинарилан ! » Гьес гьедин абуна , дуниял бижараб ва гьеб бижиялъул хІалтІи лъугІараб мехалдасаго жиндирго къадар киданиги хисизабун букІинчІониги .
58004004	Цогидаб бакІалдаги хъван буго анкьабилеб къоялъул хІакъалъулъ ТІухьдузда : « Анкьабилеб къоялъ жиндирго хІалтІи лъугІидал , Гьес хІалхьи гьабуна » .
58004005	Амма гьелъулго хІакъалъулъ гьес абулеб буго : « Гьезие рахІат-хІалхьиялъе дица кьезе бугеб бакІалде гьел киданиги лъугьинаро ! »
58004006	Гьанже цо-цоял гьеб рахІат-хІалхьиялъе кьураб бакІалде лъугьунел рукІин хІакъаб буго , амма бищун цебе Рохалил хабар рагІарал дол цогидал гІадамал гьенире лъугьинчІо , Аллагьасде гьел мутІигІлъичІелъул .
58004007	Гьеб бихьулеб буго Аллагьас цІидасан цоги къо чІезабулеб букІиналдасан . « Жакъасеб къойилан » лъун буго гьес гьелда цІар . ГІемерал соназдасан Давудил кІалдир лъун , абун руго Аллагьас гьелъул хІакъалъулъ нилъеца тІадехун рехсарал рагІаби : « Жакъа нужеда рагІани Аллагьасул рагІи , нужерго ракІал рицалъизе риччаге » .
58004008	Нунил вас ЕшуагІица гьел рахІат-хІалхьи бугеб бакІалде рачун рукІаралани , Аллагьас гьелдаса хадуб цогиги къоялъул хІакъалъулъ бицен гьабилароан .
58004009	Гьединлъидал Аллагьасул халкъалъе къачІан буго шамат къоялъул рахІат-хІалхьи .
58004010	Аллагьас рахІат-хІалхьиялъе кьелилан къотІи гьабураб бакІалде лъугьуневщинав чияс , хІалтІи лъугІун хадуб хІалхьи гьабула , Аллагьас жиндирго хІалтІудаса хадуб хІалхьи гьабураб гІадин .
58004011	РачІа нилъецаги хІаракат бахъилин рахІат-хІалхьи бугеб бакІалде лъугьине , — дол гІадамазулго гІадинаб мутІигІлъунгутІиялъ къосинарунгутІизе .
58004012	Аллагьасул рагІулъ чІаголъиги буго , жигарчилъиги буго . КІибалаб ханжаралдасаги бегІераб буго гьеб . Напсги рухІги цоцаздаса батІалъулеб бакІалде , щукІдулги рукьбиги цолъулеб бакІалде щвезегІан , гъваридго гъорлъе къан уна гьеб . Аллагьасул рагІиялъ суд гьабула инсанасул рекІел къасдазе ва ниятазе .
58004013	Нилъеца жинда цебе жаваб кьезе кколев Аллагьасдаса бахчизе кІоларо гьес бижараб цониги жоялда . Кинабго гьесда цебе буго , гьесул берзукь буго .
58004014	РачІа нилъеца ГІисал хІакъалъулъ гьабулеб калам щулаго кквезин . Нилъер вугелъул Аллагьасул вас ГІиса — зобалазде восун арав бищунго кІудияв кашиш .
58004015	Нилъер загІиплъи бичІчІуларев бищунго кІудияв кашиш гуро гьев . Нилъецаго гІадин илбисалъул хІалбихьи хІехьезе ккана гьес , амма мунагь-хатІа лъугьинчІо гьесдасан .
58004016	Таваккалго гІагарлъилин баркат рещтІинабулев Аллагьасул тахалде , — хІажатаб мехалда гьес нилъеда баркатги цІобги лъезе .
58005001	Щивав бищунго кІудияв кашиш гІадамазда гьоркьоса вищула , Аллагьасда цеве гьезул вакиллъун вукІине , гьезул мунагьал чуриялъе къурбаналги сайигъаталги гьаризе .
58005002	Инсан вугелъул , гьесулъ загІиплъи камуларо , гьесда ричІчІула жагьилалги къосун ккаралги .
58005003	Гьединлъидал гьесда тІадаб буго халкъалъул мунагьазе гІоло гуребги , жиндирго мунагьазе гІологи къурбан гьабизе .
58005004	Живго лъикІав лъугьун бищунго кІудияв кашишлъун вахъунаро щивниги , — Гьарун гІадин , Аллагьас тІаса вищарав чи гурони .
58005005	Гьединго живго лъикІав лъугьун гуро МасихІги бищунго кІудияв кашишлъун вахъун машгьурлъарав . « Мун дир Вас вуго . Жакъа дун дур Эменлъун лъугьана » , — ян гьесда абурав Аллагьасин гьев тарав .
58005006	Цогидаб бакІалда гьес абулеб буго : « Мун вуго абадул-абадиялъего кашиш , Мелкицедекги кашишлъун вукІарав гІадин » .
58005007	Гьаб ракьалда гІумру гьабун вукІараб мехалда , ГІисаца дугІаби гьаруна ва гьев гІек-гІекун гІодана жив хвалдаса хвасар гьавизе кІолев Аллагьасда цеве чІун . Аллагьасе мутІигІав вукІиндал , гьесул дугІа къабул гьабуна .
58005008	Аллагьасул Вас вукІаниги , гІазаб-гІакъуба хІехьон , мутІигІлъизе ругьунлъана гьев .
58005009	Камиллъараб мехалда гьев лъугьана жиндихъ гІенеккаразе насиблъулеб абадияб хвасарлъиялъул иццлъун .
58005010	Аллагьас гьев тІамуна бищунго кІудияв кашишлъун , Мелкицедекги кашишлъун вукІарав гІадин .
58005011	Гьелъул хІакъалъулъ бицине жо гІемер буго нижер , амма бичІчІизабизе захІмалъила , бичІчІизе нуж хІинцал ругелъул .
58005012	Гьанжени нужго рукІине кколаан мугІалимзабилъун , амма , цебего гІадин , нужее къваригІунев вуго Аллагьасул рагІиялъул аслу-кьучІ цІидасан бичІчІизабулев чи . КъвакІараб квен кваназе кІолеб гьечІо нужеда , рахьги гьекъон чІолел руго .
58005013	Рахь гьекъон чІолев чи лъимералда релълъуна , битІарабги тІекъабги батІа гьабизе лъаларо гьесда .
58005014	КъвакІараб квен данде ккола балугълъи-камиллъи щваразе , бихьун-лъан лъикІабги квешабги батІа бахъизе кІолезе .
58006001	МасихІил хІакъалъулъ рагІул тІоцересел дарсалги нахъа тун , рачІа нилъ церехун инин балугълъи-камиллъи щваразул гІелмуялде . ЦІидасан кьучІ тІамун щай нилъее ? ЦІидасан бицинарин тавбуялъулги , хвалде рачунел ишал рехун теялъулги , Аллагьасда божиялъулги ,
58006002	лъадалъ ччун рахъиялъулги , дугІаги гьабун тІад квер лъеялъулги , хваралъуса рахъиналъулги , Аллагьас абадиялъего гьабураб хІукмуялъулги .
58006003	Бичас биччани , нилъ церехун ина !
58006004	Божи-иманалдаса ратІалъун ругел чагІи тавбуялде рачине кІолелищ ? Цере гьел рукІана Аллагьасул Нуралъулъ , гьезие щвана зобалазул сайигъат ва , цогидазего гІадин , Илагьияб РухІалдасан гьунарги щвана .
58006005	ХІалбихьун лъана гьезда Аллагьасул рагІиялъул лъикІлъи , лъана тІаде щвезе бугеб Аллагьасул ПарччахІлъиялъул къуват-гуч .
58006006	Кин гьел ритІун ккезарилел , божи-иманалдаса ратІалъун ругони ? Гьез цІидасан хъанчида валев вуго , инжит-хІакъир гьавулев вуго Аллагьасул Вас !
58006007	Ризго рарал цІадазул регьел гъорлъ цІикІкІараб ракьалъ лъикІаб бачІин кьола хурухъабазе . Гьединаб ракьалда Аллагьасул баркат лъола .
58006008	Амма гьеб ракьалда заз-хъарахъ гурони бижулеб гьечІони , гьелдаса пайда бахунаро , Аллагьасул нагІана насиблъиялъул хІинкъи букІуна гьелъие . Ахирги цІа гъун бухІула гьединаб ракьалда бижарабщинаб .
58006009	Амма нижеца гьедин абулеб бугониги , дир хириял вацал , нижер ракІчІола нуж гьединал чагІи ратиларин , нужеда дагьабги цІикІкІараб баркат лъелин ва гьелъ нужги хвасар гьарилин .
58006010	Аллагь ритІухъав вуго . Иман лъурал вацазул нужеца цебего гІадин гьанжеги тІалаб гьабулеб буго . Гьеб жив вокьун нужеца гьабулеб бугеб иш кІочон толаро Аллагьасда .
58006011	Нижее бокьун буго нужер щивав чиясул хІаракатги тавакалги ахиралде щвезегІан чучлъунгутІизе , Аллагьасде лъураб хьулги тІубазе .
58006012	Нуж кІвахІаллъуге . Божи-иманги сабруги бугелъул , Аллагьас къотІи гьабураб жо жидее щолел гІадамаздаса мисал босе .
58006013	Ибрагьим аварагасе къотІи гьабулеб мехалъ , цІар рехсон гьедизе жиндаса тІадегІанав вукІунарелъул , жиндирго цІаралдалъун гьедана Аллагь .
58006014	Гьес абуна : « Дица дуде баркат рещтІинабила ! Дица дуе наслаби кьела » .
58006015	Цинги , сабру гьабун чІедал , Ибрагьимие щвана жиндие къотІи гьабураб жо .
58006016	ГІадамал гьедула жидедаса гІемерго тІадегІанаб жо рехсон . Гьедин , гьа гьедун лъугІизабула кинабгоги дагІба-къец .
58006017	Жиндир ният-къасдалдаса киданиги къуркьунгутІи-кьурунгутІи жидее къотІи гьабурал гІадамазда бихьизабизе бокьараб мехалъ , жинцаго кьураб рагІи щулалъизе гьаги гьедана Аллагьас .
58006018	Аллагьасул гьереси букІунарелъул , киданиги хисулареб кІиго жо буго — кьураб рагІиги гьаги . Гьединлъидал кІанцІизе бакІ Аллагьасда аскІоб батарал нилъер ракІчІей цІикІкІана хьул лъураб щвезе букІиналда .
58006019	Гьеб хьул нилъер рекІее буго щулияб ва кьури гьечІеб хІубилъун . Нилъер хьул лъолев ГІиса Мукъадасаб БакІалъул пардав бахун жанивехун лъугьуна .
58006020	Нилъее гІоло ГІиса нилъедаса цеве гьениве жаниве лъугьана ва абадул-абадиялъего кашишлъунги лъугьана , Мелкицедекги кашишлъун вукІарав гІадин .
58007001	Гьев Мелкицедек вукІана Салам улкаялъул парччахІлъунги ТІадегІанав Аллагьасул кашишлъунги . Ункъо парччахІасда тІад бергьенлъиги босун , рагъдаса тІадвуссун вачІунев вукІарав Ибрагьим аварагасда дандчІвай гьабуна Мелкицедекица ва дуда баркат лъегиян абуна .
58007002	Цинги Ибрагьимица гьесие кьуна жиндир кинабго давлаялъул анцІил бутІа . Цо бугони , Мелкицедек абураб цІаралъухъ балагьунги гьев ккола « ритІухъав парччахІ » . КІиабизе бугони , гьев вукІана Салам улкаялъул парччахІ , ай « ракълил улкаялъул парччахІ » .
58007003	Гьесул я эмен вукІинчІо , я эбел йикІинчІо , я умумузул силсила гьечІо . Гьесул гІумруялъул я авал гьечІо , я ахир гьечІо , — Аллагьасул васго гІадин , гьевги ккола абадул-абадиялъего кашиш .
58007004	Бихьулищ кигІан тІадегІанав чи гьев вукІаравали ! Нилъер зурияталъулго эменлъун кколев машгьурав Ибрагьимица гьесие кьуна рагъда жиндиего щвараб давлаялъул анцІил бутІа .
58007005	Кашишзабилъун лъугьунел Левийил наслуялъул гІадамазе Къануналъул амру буго халкъалъухъа , ай диналъул вацазухъа , анцІил бутІа босеян , гьел вацал Ибрагьимил зурияталъул ругониги .
58007006	Дов Мелкицедек Левийил наслуялъул вукІинчІониги , гьес Ибрагьимихъа ( Аллагьас рагІи кьурав чиясухъа ! ) анцІил бутІа босана ва дуда баркат лъегиян абуна .
58007007	ТІадегІанасдасан гІодовегІанасе баркат щолеблъиялда щаклъизе бегьуларо .
58007008	АнцІил бутІа бакІарулел кашишзаби ккола холел-унел гІадамал , амма анцІил бутІа босарав Мелкицедекил хІакъалъулъ ТІухьдузда хъван буго гьев чІаго вугилан .
58007009	Абизе бегьула Ибрагьимица анцІил бутІа кьолеб мехалда , жиндир наслуялъ анцІил бутІа бакІарулев Левийица жинцагоги кьун батилин гьебилан .
58007010	Щайин абуни , дов Мелкицедек Ибрагьимида дандчІвараб мехалда жеги гьавун вукІинчІо Левий . Жиндир наслуялъул эмен Ибрагьимил чорхолъ вукІанин гьевилан абизе бегьула .
58007011	Къануналъ рихьизарурал ишал Исраилил халкъалда гьоркьор тІуразарулел кашишзаби рукІана Левийил наслуялъул гІадамал . Гьел кашишзабаздалъун камиллъи щолеб букІарабани , цогидав кашиш , ай Гьарунил наслуялъул гурев , Мелкицедек гІадинав кашиш къваригІинароан .
58007012	Кашишлъи хисулеб бугони , Къанунги хисизабизе ккола .
58007013	Нижеца бицунеб бугев ТІадегІанав ГІиса цогидаб наслуялъул — къурбан хъолеб бакІалде ун кашишлъи гьабичІел гІадамазул наслуялъул вукІана .
58007014	Нилъеда лъикІ лъала нилъер ТІадегІанав ГІиса Ягьудал наслуялдаса вукІаравлъи . Кашишзабазул бицунаго , Мусаца гьеб наслу рехсон гьечІо .
58007015	Гьеб иш дагьабги баянлъула Мелкицедекида релълъарав цІияв кашиш вачІун вукІин нилъеда бичІчІулеб бугони .
58007016	Къануналда рекъон кашиш цо наслуялъул вукІине ккола , амма Къануналъ малъухъе гуро ГІиса кашишлъун тІамурав . Гьев кашишлъун тІамуна гьесулъ бугеб абадияб гІумруялъул къудраталдалъун .
58007017	Гьесул хІакъалъулъ абун буго : « Мун вуго абадул-абадиялъего кашиш , Мелкицедекги кашишлъун вукІарав гІадин » .
58007018	Цо рахъ босани , Къануналъул цебе букІараб амру добегІан толеб буго гьеб загІипабги пайда гьечІебги бугелъул .
58007019	Къануналъ щибниги камиллъизабичІелъулха ! Цогидаб рахъ босани , нилъее рес кколеб буго Аллагьасде гІагарлъизарулеб лъикІаб жоялде хьул лъезе .
58007020	Гьа гьедичІого тІубачІо гьеб иш . Цере кашишзабилъун лъугьаразе гьеб хъулухъ щвана гьаги гьедичІого ,
58007021	амма ГІиса кашишлъун лъугьана , Аллагьас гьесда гьадин абураб мехалда гьедараб гьаялдалъун : « БетІергьан гьедана , мун абадул-абадиялъего кашиш вугилан . Жиндирго рагІи гьес хисизабуларо ! »
58007022	Гьединлъидал ГІиса вуго гьесде щвезегІан букІараб КъотІиялдаса лъикІаб КъотІи щвеялъе сабаблъун ккарав чи .
58007023	Цебе заманалдаги гІемер рукІана кашишзаби , — гьел холел-унел рукІиналъ квалквал гьабулеб букІана Аллагьасе хъулухъалда хутІизе .
58007024	Амма ГІисаца гьоркьоса къотІизе толеб гьечІо жиндирго кашишлъи , гьев абадиялъе чІаго вугелъул .
58007025	Гьедин бугелъул , гьесда кІола жинда нахърилълъун Аллагьасде гІагарлъарал кидагоялъе хвасар гьаризе , — Аллагьасда цебе гьезие шапагІат гьабизе кидаго чІагояв вуго гьев .
58007026	Гьеле гьединав бищунго кІудияв кашишин нилъее хІажалъун вукІарав : вацІцІадав , мунагь-хатІа гьечІев , чІегІераб тІанкІ лъечІев , мунагьазул цІураздаса ватІа гьавурав ва зобалаздасаги тІадехун восун арав .
58007027	Цогидал бищунго кІудиял кашишзабазда релълъарав гьечІо гьев . Цин жиндирго мунагьал чуризе , хадуб халкъалъул мунагьал чуризеги щибаб къоялъ къурбан гьабизе кколаро гьес . Живго къурбанлъун лъугьун , гьес гьеб тІубазабуна цохІо нухалъ ва кидагоялъе .
58007028	Мусал Къануналъ бищунго кІудиял кашишзабилъун тІамула камиллъи щвечІел гІадамал , амма Къануналдаса хадуб гьаги гьедун , рагІиги кьун , Аллагьас кашишлъун тІамуна абадул абадиялъего камилав кашишлъун лъугьарав жиндирго Вас .
58008001	Гьале нижее гьанже абизе бокьараб жо : Къудратав Аллагьасул тахалъул кваранаб рахъалда зобалазда гІодов чІарав бищунго кІудияв кашиш вуго нилъер .
58008002	Бищунго кІудияв кашишас гІадин , ГІисаца хъулухъ гьабулеб буго , инсанас гуреб , БетІергьанас чІвараб унго-унгояб чадиралъуб бугеб Мукъадасаб бакІалда .
58008003	Бищунго кІудияв кашиш тІамула Аллагьасе къурбаналги сайигъаталги гьаризе . Нилъер бищунго кІудияв кашишасги гьединго цо щибниги жо къурбанлъун гьабизе кколеб букІана .
58008004	Гьев ракьалда вукІаравани , кашишлъунцин вукІинароан . Ракьалда ругелъул Къануналда рекъон Аллагьасе къурбанал гьарулел кашишзаби .
58008005	Гьез жаниб хъулухъ гьабулеб чадир ккола зобалазда бугеб мукъадасаб чадиралъул рагІадлъунги суратлъунги . Гьединго ккана Мусалги : Мусаца мукъадасаб чадир чІвазе кколеб букІараб мехалда , Аллагьас гьесда абуна : « Доба магІарда дуда бихьизабун букІараб зобалазул чадиралъул сураталда рекъон гьабе кинабго » .
58008006	Гьале гьанже ГІисае щвана кашишлъиялъул хъулухъ , — цере рукІарал кашишзабазулалдаса гІемерго тІадегІанаб . Гьединго тІадегІанаб буго Аллагьасдаги гьесул халкъалдаги гьоркьоб ГІисадалъун лъугьараб КъотІи . ЛъикІабщиналъе кьураб рагІул кьучІалда гьабураб бугелъул , цІакъго лъикІаб КъотІи буго гьеб .
58008007	Доб тІоцебесеб къотІи камилаб букІарабани , кІиабизеги къотІи гьабизе ккелароан .
58008008	ГІадамазда гІайиб чІвазе гІилла ккедал , Аллагьас гьадин абуна : « ТІаде щолеб буго , — ян абулеб буго БетІергьанас , — Исраилил халкъалъулгун ва Ягьудал халкъалъулгун дица цІияб къотІи гьабулеб заман .
58008009	Доб къоялъ , квер ккун рачун , Мисриялдаса къватІире лъугьинарулаго , гьезул умумузулгун дица гьабун букІаралда релълъараб букІинаро гьеб КъотІи . Гьабураб КъотІиялъе ритІухълъи цІуничІелъул , дица гьел рехун тана » , — ян абулеб буго Аллагьас .
58008010	« Гьале дица Исраилил халкъалъулгун хадусеб заманалъе КъотІи гьабулеб буго , — ян абулеб буго БетІергьанас . Дица дирго амруял гьезул гІакълуялъулъе лъугьинарила . Гьезул ракІазда хъвала дица гьел . Дун вукІина гьезул Аллагьлъун , Гьел рукІина дир халкълъун .
58008011	Гьезул лъицаниги мадугьаласе гІакълу кьеларо Ва диналъул вацасдаги лъицаниги абиларо : „ Дурго БетІергьан щивали лъазаве “ , — ян . ГІисиназдаги чІахІияздаги — киназдаго дун лъазе вугелъул !
58008012	Гьезул мунагьаздаса дун тІасалъугьина , гьезул гъалатІ-хатІаги тІокІаб ракІалде щвезабиларо » .
58008013	ЦІияб КъотІиялъул бицунаго , Аллагьас доб тІоцебесеб КъотІи басралъизабулеб буго . Басралъарабщинабги херлъарабщинабги хехго хола , тІагІуна .
58009001	ТІоцебесеб КъотІиялда рихьизарун рукІана Аллагьасе хъулухъ гьабизе ккеялъул бицунел амруял ва гьеб хъулухъ гьабиялъе ракьалда гІадамаз бараб бакІги .
58009002	КъватІисебилан цІар лъураб чадирги чІван букІана . Чадиралъур рукІана чирахъги , столги , мукъадасаб чедги . Гьелда абулаан Мукъадасаб БакІилан .
58009003	КІиабилеб пардавалда нахъа букІана Бищунго Мукъадасаб БакІилан цІар лъураб чадир .
58009004	Гьениб жаниб букІана махІгьуинаб нахул кьеккен тІад гьабулеб меседил стол ва КъотІиялъул гъамас . Гьебги тІубанго меседалъ бацараб букІана . Гъансиниб букІана зобалаздасан рещтІараб нигІмат жаниб бугеб меседил гІорто , гъотІода тІад гІадин гІурччинаб тІамах бараб Гьарунил гІанса ва Аллагьасул амраби тІад хъвараб кІиго ганчІил къоноги .
58009005	Гъансида тІад лъун рукІана Аллагьасул Нур гьениб букІиналъул гІаламатлъун кколел куркьбал ругел жанаваразул суратал . ГІадамазул мунагьал чуризе хъолеб къурбаналъул би тІаде чвахулеб бакІалда тІад рукІана гьезул куркьбал . Амма гьеб киналъулго хІакъалъулъ гьаниб мухІканго бицинчІониги гІела .
58009006	Гьедин гьабун букІана гьениб кинабго . Кашишзаби щибаб къоялъ къватІисеб чадиралъуре лъугьуна жидедаго тІадал ишал тІуразаризе .
58009007	Амма цохІо бищунго кІудияв кашиш лъагІалида жаниб цо нухалъ лъугьуна жанисеб чадиралъуве . Гьес гьенибе босула жиндирго мунагьал чуризе ва жидерго жагьиллъиялдалъун халкъалъ гьарурал мунагьал чуризеги Аллагьасе къурбанлъун бугеб би .
58009008	Гьеб киналдалъунго Илагьияб РухІалъ нилъеда бихьизабулеб буго , гьеб къватІисеб Чадир бугебгІан заманаялъ , Бищунго Мукъадасаб БакІалде нилъее нуцІа къан букІин .
58009009	Гьале гьанже бугеб заманалъул рахъалъ гьабураб ишарайин гьеб . Гьелъул магІнаги ккола Аллагьасе гьарурал сайигъатазги хІайванал къурбаналъе хъвеялъги гьеб къурбан жинца гьабурав чиясул намус бацІцІалъуларин ва гьев камиллъизавизе кІоларин абураб .
58009010	Гьеб буго кванаялда , гьекъеялда ва чвердон черх бацІцІад гьабиялда хурхараб гІадат . Гьеб буго инсанасул рекІеда хъатІулареб амру . Аллагьас гьеб амруги гьабуна цІияб тІаде кьезегІан заманаялъе .
58009011	МасихІ вачІун вуго бищунго кІудияв кашишлъун , гьес босун бачІана гьанже нилъехъе щвараб лъикІлъи . Гьес Аллагьасе хъулухъ гьабулеб Чадир доб цебегосеб Чадиралдаса гІемерго тІадегІанаб ва камилаб буго . ГІадамаз гьабураб гурелъул , гьаб дуниялалъулги гуро гьеб .
58009012	Чадиралъусан ун , нилъ киназего гІоло цохІо нухалъ Бищунго Мукъадасаб БакІалде жаниве лъугьараб мехалда , гьес гьенибе босичІо дугІбузул яги бусбузул би . Гьес гьенибе босана жиндирго би , гьелдалъун абадиялъего гІадамазул мунагьал чуриги насиблъизабуна .
58009013	Хъублъарал гІадамал дугІбузулги бусбузулги бидул тІирабаз ва бухІараб бачил рохъо тІаде щваялъ рацІцІалъулел ратани ,
58009014	кигІан цІакъдай гьел рацІцІалъила МасихІил биялъ . Абадияб Илагьияб РухІалъ малъун , гьес живго кьуна Аллагьасе камилаб къурбанлъун . Гьесул биялъ бацІцІад гьабуна нилъер намус нилъ хвалде рачунеб квешлъиялдаса ва хІакъав Аллагьасе хъулухъ гьабизе нилъее ресги рекъезабуна .
58009015	МасихІ вуго цІияб КъотІиялъе гьоркьохъан . Гьев сабаблъун Аллагьас жиндихъего ахІарал гІадамазе щвезе бегьула Аллагьас рагІи кьун букІараб абадияб ирс . Гьесул хвелалъ халкъ тархъанлъана тІоцебесеб КъотІиялъул заманалдаго гьез гьарун рукІарал мунагьаздаса .
58009016	Васияталъул бицунаго , гьеб гьабурав чи хун вукІин чІезабизе ккола .
58009017	Щайин абуни , васият цебе бахъизе бегьуларо гьеб хъварав чи чІаго вугевгІан заманаялъ , гІицІго гьев хун хадуб гурони васият тІубазабуларо .
58009018	Гьединлъидалин доб тІоцебесеб КъотІигицин биялдалъун тасдикъ гьабун букІараб .
58009019	Цин Мусаца халкъалъе цІалун , гьезда лъазаруна Къануналда рукІарал киналго амруял . Цинги гьес бусбузулги дугІбузулги би лъимгун жубазабуна ва багІараб квасулкуналъ бухьараб , махІгьуинаб хъархъил гІаркьелалъ Къануналъул тІехьалдеги тІолалго гІадамаздеги тІираби щвезаруна гьеб бидул .
58009020	Мусаца абуна : « Гьале нужеца тІубазабейилан Аллагьас амру гьабураб КъотІи щулалъизабулеб би » .
58009021	Мусаца гьединго бидул тІираби щвезаруна КъотІиялъул Чадиралде ва Аллагьасе хъулухъ гьабиялъе хІалтІизарулел киналго тІагІелаздеги .
58009022	Къануналда рекъон , дагьал жал хутІизегІан , биялъ бацІцІалъула кинабгоги хъублъарабщинаб , би гІодобе тІечІони , мунагьаздасаги рацІцІалъуларо !
58009023	Гьедин рацІцІалъизаризе кколел рукІана зобалазда ругезул гІицІго сипат-суратлъун кколел гьел жал . Амма зобалазда ругезе къваригІуна гІемерго лъикІаб къурбан .
58009024	ГІадамаз гьабураб Мукъадасаб бакІалда жаниве гуро МасихІ лъугьарав . Гьебги буго унго-унгояб Мукъадасаб бакІалъул сипат-суратлъун . Гьев лъугьана жалго зобалазда жаниве , доба Аллагьасда цебе нилъее шапагІат тІалаб гьабизе .
58009025	Жиндирго гуреб биги босун щибаб соналъ лъугьуна бищунго кІудияв кашиш Бищунго Мукъадасаб бакІалда жаниве . Амма МасихІица живго цохІо нухалъ къурбанлъун гьавуна .
58009026	Гьедин букІинчІебани , гьаб дуниял бижаралдаса нахъего , живго къурбанлъун гьавун , МасихІица чанги нухалъ хІехьезе ккелаан гІазаб-гІакъуба . Гьанже , гьаб дуниял ахирлъулеб бугеб заманалда , гьев цохІо нухалъ вачІана , киназего гІоло живго къурбанлъун гьавун , гьезул мунагьал чуризе .
58009027	Кинавго чиясе къадар хъван буго цохІо нухалъ хвезе , гьелдаса хадуб гьесие Аллагьас судги гьабула .
58009028	Гьединго МасихІицаги цохІо нухалъ къурбанлъун гьавуна живго , гІемеразул мунагьал чуризелъун . ГІадамал мунагьаздаса рацІцІад гьаризе гуро гьев кІиабизе вачІунев , жив вачІиналъухъ ралагьун чІарал чагІи хвасар гьаризейин .
58010001	Къанун — хІакъаб лъикІлъи гуро , гьеб ккола Аллагьасдасан бачІине бугеб лъикІлъиялъул рагІад . Щибаб лъагІалидаса лъагІалиде , хисиго гьечІого , цого тайпаялъул къурбанал гьарула Аллагьасе . Гьединал къурбаназдалъун Къануналда кІвелищ Аллагьасухъе рачІунел гІадамал камиллъизаризе ?
58010002	Аллагьасе къурбанал гьарулел гІадамал хІакъикъаталдаги жидерго мунагьаздаса рацІцІалъулелани , тІокІалъ гьезул рекІелъе лъугьинароан жал мунагьалъукь ругилан абураб пикру . Гьебмехалда киналгІаги къурбаналги гьаричІого телаан .
58010003	Амма щибаб лъагІалидаса лъагІалиде къурбанал гьарула , гьелдалъун гІадамазда жидерго мунагьалги ракІалде щола .
58010004	Щайин абуни , бусбузулги дугІбузулги биялда кІоларо мунагьал чуризе .
58010005	Гьединлъидал , МасихІ дуниялалде вачІине кколеб заманалда , гьес Аллагьасда абуна : « Дуе рокьуларо къурбаналги сайигъаталги . Дуца къачІана дие черхги .
58010006	Дуе бокьуларо къурбан гьабулеб бакІалда тІад хІайванал тІубанго рухІиги , мунагьаздаса рацІцІалъизелъун гьел хъвейги .
58010007	Хадуб дица абуна : „ Гьале , БетІергьан , дун вачІун вуго , дир хІакъалъулъ ТІухьдузда хъван бугеб куцалда дур амру тІубазабизе “ » .
58010008	Цин гьес абуна : « Дуе рокьуларо къурбаналги сайигъаталги » ва « Дуе бокьуларо къурбан гьабулеб бакІалда тІад хІайванал тІубанго рухІиги , гьединго мунагьаздаса рацІцІалъизелъун гьел хъвейги » . Гьес гьедин абуна гьел къурбаназул хІакъалъулъ Къануналда хъван бугониги .
58010009	Цинги абуна гьес : « Гьале , БетІергьан , дун вачІун вуго дур амру тІубазабизе » . Гьедин цебехун абураб МасихІица добегІан толеб буго , кІиабизе абурабги гьелъул бакІалда лъолеб буго .
58010010	ГІиса МасихІица Аллагьасул амру тІубазабидал , нилъ киналго мунагьаздаса рацІцІалъана , киназего гІоло цохІо нухалъ гьес жиндирго черх къурбанлъун гьаби сабаблъун .
58010011	Щивав кашишас щибаб къоялъ Аллагьасе хъулухъ гьабула ва цоцазда релълъарал , амма жидедалъун мунагьал чуруларел къурбаналги гІемер гьарула .
58010012	МасихІицани цохІо нухалъ гьабуна абадиялъго мунагьал чуризе кІолеб къурбан , Аллагьасул кваранаб рахъалда гІодовги чІана .
58010013	Гьев гьенив вукІуна Аллагьас « гьесул тушбаби гьесул хІатІал лъураб бакІалда цере чІезаризегІан » .
58010014	Гьедин цохІо къурбаналдалъун гьес абадул-абадиялъего камиллъизаруна жинцаго мунагьаздаса рацІцІалъизарурал гІадамал .
58010015	Илагьияб РухІалъги нугІлъи гьабула гьелъие . Цин , гьелъ абулеб буго :
58010016	« Гьале бачІунеб заманалда дица гьезулгун гьабизе бугеб КъотІи , — ян абулеб буго БетІергьанас . — Дица дирго амруял гьезул гІакълуялъулъе лъугьинарила . Гьезул ракІазда хъвала дица гьел » .
58010017	Цинги абулеб буго : « Гьезул мунагьги гъалатІ-хатІаги тІокІаб ракІалде щвезабиларо » .
58010018	Аллагь мунагьазда тІасалъугьунев вугони , гьездаса рацІцІалъизе гІоло гьарулел къурбанал тІокІалъ къваригІунаро .
58010019	Гьединлъидал , вацал , ГІисал би гІодобе тІей сабаблъун , махІги хІинкъичІого лъугьине бегьула нилъ Бищунго Мукъадасаб бакІалда жанире .
58010020	Гьелъул пардавалда гьоркьосан гьес нилъеда бихьизабуна абадияб гІумруялде рачунеб цІияб нух . Гьеб пардав ккола гьесул черх .
58010021	Аллагьасул минаялъуб хъулухъ гьабизе тІамурав чилъун гьединав бищунго кІудияв кашиш вугелъулин ,
58010022	ракІ-ракІалъулаб ва щулияб божи-имангун , намусалдаса хъубаб тІанкІги бацІцІад гьабун ва бацІцІадаб лъадаца чурхдулги чурун , нилъ Аллагьасде гІагарлъулел ругел .
58010023	Щулаго кквелин нилъеца гьеб нилъ божун ругеб хьул , — нилъее рагІи кьурав Аллагьасда божизе бегьулелъулха .
58010024	ХІаракат бахъилин цоцаздехун рекІелъ рокьи цІунизе ва цоцазе лъикІлъи гьабизе .
58010025	Цо-цояз рехун толеб гІадин , нилъеца рехун теларин цоцазда аскІоре данделъулеб гІадат . ТІадегІанав вачІунеб Къо гІагарлъулеб букІин бихьанагІан , цІикІкІун ракІбатизабилин цоцазул .
58010026	ХІакъабщинаб лъан хадубги бокьун-разилъун нилъеца мунагьал гьаруни , гьел нилъеда тІаса ккезарулел къурбанал рукІунареблъи лъай .
58010027	Амма Аллагьасда дандечІаразе гІасияб тамихІ букІине буго , гьел кІкІунеб цІадул бухІиги цІикІкІараб буго .
58010028	Мусал Къанун цІуничІого такъсир гьабурав чи расги гурхІичІого чІвала , кІиго яги лъабго чиясул нугІлъи бугони .
58010029	Аллагьасул вас гІад-хочІ гьавурав чиясе кинаб тамихІдай букІина ? Жив мунагьалдаса вацІцІад гьавураб ва илагьияб КъотІи щулалъизабураб бидул багьа учузлъизабурасе кинабдай букІина ? Илагьияб РухІалдасан бачІунеб баркат инжит-хІакъир гьабулесе кинабдай букІина ? Нужецаго пикру гьабе гьединал такъсиразухъ тамихІ кигІан цІикІкІараб букІинебали !
58010030	Нилъеда лъала Аллагьас гьадин абураблъи : « Дицайин къисас босулеб , дир ишин гьеб рецІел боси » , цогиги : « БетІергьанас жиндирго халкъалъе суд гьабила » .
58010031	ЦІакъ хІинкъизе ккараб иш буго хІакъав Аллагьасда цеве чІей !
58010032	Цебесеб заман ракІалде щвезабе : Аллагьасул Нур нужеда тІад къалъарал къоязда гІемераб гІазаб-гІакъуба баччана нужеца .
58010033	Цо заман букІана нуж халкъалда цере рачун инжит-хІакъир гьарулеб . Цоги заман букІана гьедин гІазабалда ругезул нужеца тІалаб гьабулеб .
58010034	Туснахъалда ругездаги гурхІана . Нужер боцІи-бечелъи бикъа-хъамулеб мехалъги роха-хинлъун рукІана . Нужеда лъалеб букІиндалха кодоса бахъизе кІолареб , цІакъго лъикІаб бечелъи нужер бугеблъи .
58010035	Гьединаб ракІчІеялдаса махІрумлъизе рукІунге , гьелдалъун нужее кІудияб кири щола .
58010036	Нужее сабру къваригІуна Аллагьасул амру тІубазабизе , нужеца сабру гьабе гьес кьураб рагІи тІубазегІанги .
58010037	ТІухьдузда хъван буго : « Цодагьабго заман индал вачІина дов вачІине кколев чи . Гьев кватІизе гьечІо .
58010038	Дие ритІухъавщинав чи , дида божун чІани , чІаго хутІила . Гьев нахъе къачІони , дун гьесдаса разилъила » .
58010039	Нахъе къалел ва нухдаса тарулел чагІи гуро нилъ . Нилъер рекІелъ божи-иман буго , нилъ хвасарлъизеги руго .
58011001	Божи-иман ккола нилъеца хьул гьабулелда ракІчІей ва нилъеда бихьулареб жо хІакъаб букІин чІезабиги .
58011002	Цебе заманалдаги божи-иман бугел гІадамаздасайин Аллагь разилъулев вукІарав .
58011003	Божи-иманалдалъунин нилъеда бичІчІулеб гьаб дуниял Аллагьасул рагІудалъун бижараб букІин , гьедин бихьуларелдасан бихьулебаб лъугьун букІин .
58011004	Божи-иманалъин Гьабилида малъараб Аллагьасе кьезе Къабилилалдаса лъикІаб къурбан . Гьесулъ божи-иман букІиналъин ритІухъав чи вугилан Аллагь гьесдаса разилъарав , Аллагьас жинцаго къабул гьабуна гьесул къурбанги . Гьев хвана , амма божи-иманалдалъун гьес гьабураб иш гьанжеги нилъедехун кІалъалеб буго .
58011005	Божи-иман рекІелъ букІиндалин , хвел бихьизе биччачІого , Аллагьас Гьенох зобалазде восарав . Гьев тІагІанин , Аллагьас гьев жиндихъего вачанин , Аллагьас жиндихъего вачиналде , Аллагьасе бокьухъе тІамунин гьес гІумруйилан хъван буго .
58011006	Божи-иман гьечІони , лъиданиги кІоларо Аллагьасе бокьараб гьабизе . Аллагьасухъе вачІунев чи божизе ккола Аллагь вукІиналда ва жив валагьизе лъугьарасе гьесдасан шапакъат щолеблъиялда .
58011007	Божи-иман рекІелъ букІиндалин , жеги рихьизе рес гьечІел лъугьа-бахъинал ккезе ругилан лъазабураб мехалъ , НухІ авараг Аллагьасухъ гІенеккарав ва жиндирго рукъалъул агьлу хвасарлъизе гама гьабураб . НухІил божи-иманалдалъун загьирлъана дуниял-гІаламалъулго гІайиб , живгойин абуни Аллагьасда цеве ритІухълъана . Божи-иманалдалъун насиблъана гьесие гьеб .
58011008	Божи-иман рекІелъ букІиндалин , Ибрагьим Аллагьасе мутІигІлъарав , гьесие ирсалъе щвезе кколеб ракьалде айилан ахІараб мехалда . Киве унев вугевали лъачІониги , ана гьев .
58011009	Божи-иман рекІелъ букІунин гьес апараглъун яшав гьабураб , Аллагьас жиндие кьезе къотІи гьабураб ракьалда . Гьесдаго цадахъ Аллагьас жидее къотІи гьабурал ИсхІакъицаги Якъубицаги гІадин , чадразухъ чІун гьабуна гьес гІумру .
58011010	Гьев балагьун чІун вукІана Аллагьас щулияб кьучІалда тІад къадал гьарун жиндие абадияб шагьар кьезегІан .
58011011	Божи-иман рекІелъ букІиндалин , Ибрагьимие , цІакъго херлъун вугониги , эменлъун вахъине рес ккараб . Саратги йикІана лъимер гьабулеб гІужалдаса арай гІадан . Гьев божана Аллагьас кьураб рагІи тІубазе букІиналда .
58011012	Гьедин хабалъе бох бортарав цохІо чиясдасан лъугьана цІакъ гІемерал наслаби , — зодихъ цІваби рикІкІун бажарулареб гІадин , ралъдал рагІалда сали рикІкІун бажарулареб гІадин , рикІкІун бажаруларел наслаби .
58011013	Гьел киналго гІадамал хвана Аллагьасде божи-имангун . Гьезие щун букІинчІо Аллагьас къотІи гьабураб жо , амма рикІкІадасанго гІадин бихьулеб букІана къотІи тІубазе бугеблъи ва гьелдаса рохулаан . Гьаб дуниялалда гьез жалго рикІкІунаан апарагзабилъун ва къватІире гъурал гІадамаллъун .
58011014	Гьедин жидерго рахъалъ абулеб бугони , гьелъул магІна ккола гьел гІадамаз жидеего ватІан балагьулеб букІин .
58011015	Жидеца рехун тараб улкаялъухъ урхъун гьел рукІаралани , доре тІадруссине рес ккелаан гьезие .
58011016	Амма гьел урхъун рукІана зобалазда бугеб цІакъго лъикІаб улкаялъухъ . Гьединлъидал Аллагь намуслъуларо жив гьезул Аллагь вугилан абизе . Гьес гьезие шагьар бан буго .
58011017	Божи-иман рекІелъ букІиндалин , Аллагьас жиндир хІалбихьараб мехалда , жиндирго вас ИсхІакъ Ибрагьимица къурбаналъе хъвезехъин вукІарав . Ибрагьим вукІана Аллагьас жиндие къотІи гьабурав чи . Амма цохІо вугев вас къурбаналъе хъвезе къачІан вукІана гьев .
58011018	Аллагьас гьесда абуна : « Дур наслу ИсхІакъидасан лъугьинейин бугеб » .
58011019	Ибрагьим божун вукІана Аллагьасда хваралги чІаголъизаризе кІолеблъиялда . Абизе бегьула , хІакъикъаталдаги хваралъуса вахъинавун нахъе щванин гьесие жиндирго вас абун .
58011020	Божи-иман рекІелъ букІиндалин ИсхІакъица гьарараб хадубккун заманалда Якъубидаги ГІисидаги баркат лъегийилан .
58011021	Божи-иман рекІелъ букІиндалин живго хвелалде Якъубица гьарараб Юсупил кІиявго васасда баркат лъегиян . ГІонсоде ккун херлъун вугеб мехалда Аллагьасе рецц гьабуна гьес .
58011022	Божи-иман рекІелъ букІиндалин живго хвелалде цебе Юсупица бицараб Исраилил халкъ цо заманалдасан Мисриялдаса къватІибе лъугьине бугилан . Цинги гьес бицун тана жиндир жаназаялда щиб гьабилебалиги .
58011023	Божи-иман рекІелъ букІиндалин , гьавуралдаса лъабго моцІ инегІан , эбел-инсуца Муса вахчарав . ЦІакъго гьайбатав вас гьев вукІин бихьидал , гьел хІинкъичІо пиргІавнасул амру тІубазабичІого тезе .
58011024	Божи-иман рекІелъ букІиндалин кІудияв гІураб мехалъ Мусае бокьичІеб пиргІавнасул ясалъул вас вугин живилан абизе .
58011025	Гьесул рекІее къабуллъана , панадуниялалъул мунагь-хІакъ гІемераб рохелалдаса инкарги гьабун , Аллагьас тІаса бищараб халкъалда цадахъ гІазаб-гІакъуба хІехьезе .
58011026	Гьес рикІкІана Мисриялъул тІолабго хазинаялдасаги хирияб бугин Аллагьас витІизе вугев МасихІие гІоло гІазаб-гІакъуба хІехьей . Щайин абуни , гьесул рекІелъ букІана шапакъат щвеялде хьул .
58011027	Божи-иман рекІелъ букІиндалин , пиргІавнасул ццидадаса хІинкъичІого , Мусаца Мисри рехун тараб . Дов Вихьуларев жинда вихьулев вугев гІадин , къуркьизе-кьуризе бокьичІо гьесие .
58011028	Божи-иман рекІелъ букІиндалин гьес Пасхаялъул байрам чІезабураб ва щибаб рукъалъул рагьумахІуялда бидул гІужги гьабураб , — Исраилил халкъалъул хъизаназе тІоцере гьарурал васазул рухІ хвалил малаикас бахъичІого букІине .
58011029	Божи-иман рекІелъ букІиндалин Исраилил халкъалда , бакъвараб нухдасан унел ругел гІадин , БагІараб ралъад бахине кІвараб . Мисриялъулалги лъугьана гьенисан инейилан , амма ралъдалъ гъанкъун хвана .
58011030	Божи-иманалъ риххизаруна Иерихоналъул щулиял къадал , исраилилал анкьго къоялъ гьеб шагьаралда сверун хьвадараб заманалда .
58011031	Божи-иман рекІелъ букІиндалин Рагьаб абулей хъахІба дол Аллагьасе мукІурлъичІезда цадахъ хвечІого хутІарай . Гьелъ лъикІаб гьоболлъи гьабуна балъго Иерихоналде рачІарал исраилилазе .
58011032	Дагьабги бицине ккелищ ? Дир заман гІеларо Гидеонил , Баракил , Шамшунил , Ифтахил , Давудил , Шамуилил , киналго аварагзабазул хІакъалъулъ бицине .
58011033	Божи-иманалдалъун улкаби кверде росана гьез , ритІухъаб суд гьабуна , Аллагьас къотІи гьабурабги щвана , гъалбацІазул кІалдиса давла бахъана ,
58011034	гьалагал цІаял свинаруна , хвалчадул балалдаса хвасарлъана , загІипал рукІаниги , къуваталлъун лъугьана ; чияр улкабазул боял къезарун , рагъда бахІарчилъи бихьизабуна .
58011035	Божи-иман рекІелъ букІиндалин хварал гІагарал чагІи руччабазухъе нахъе щварал . ЛъикІаб гІумру бачІараб мехалъ чІаголъизе бокьун , цо-цояз инкар гьабулаан эркенлъи-тархъанлъиялдаса , гІазаб-гІакъуба хІехьон холаан гьел .
58011036	Цо-цоязе кутакаб къварилъи гьабулеб букІана , цІалаца рухулел рукІана ; цо-цоялин абуни , маххалги ран , гвандинир тІамулел рукІана .
58011037	ГанчІал речІчІунги чІвана гьел , хъухъадироялъ кІийидеги хъухъана гьел , хвалчаца бутІрулги къотІана гьезул . ТІохьолги цІакилги ратІлилъ хьвадана гьел пакъирлъиги , къварилъиги , гІазаб-гІакъубаги хІехьезе ккарал гІадамал .
58011038	ТІолабго дуниял-гІаламалдаса хириял гІадамал гІицІал авлахъаздаги мугІруздаги тирулел хутІана , нохъазда ва ракьулъ рахъарал гвендазда жанир рахчун .
58011039	Божи-иман гьезул рекІелъ букІиндал Аллагь разилъана гьел киназдасаго . Амма жеги гьезие щвечІо Аллагьас къотІи гьабун букІараб жо .
58011040	Щайин абуни , нилъее даража цІикІкІиналъе , Аллагьас хІукму гьабун буго , — гьесие бокьун буго гІицІго нилъеда цадахъ гьел гІадамал камиллъизе .
58012001	Гьанже гьанир нугІзал накІкІалгІан гІемерлъун ругелъул , нухда батарабщинаб гамачІги нахъе рехун , нилъеда хурхине лъугьанщинаб мунагь-хатІаги батІалъизабун , сабруялда рекерилин , цебе бугеб манзил лъугІизегІан .
58012002	Авалалдаса ахиралде щвезегІан нилъер божи-иманалъул аслу-кьучІлъун вугев ГІисахъ ралагьилин . Жиндие насиблъизе бугеб рохалие гІоло , инжитлъи-хІакъирлъиги гІадахъ босичІого , хъанчида вараб хвел хІехьана гьес ва Аллагьасул кваранаб рахъалда гІодов чІана .
58012003	Мунагьал ругезул рахъалдасан гьединаб рокьукълъи хІехьарав гьесул гьабе нужеца пикру . Гьедин нужги загІиплъизе бегьуларо , къуркьизе бегьуларо .
58012004	Мунагьазда данде рагъулаго нуж жеги щвечІо нужерго би гІодобе тІолеб даражаялде .
58012005	Нужер ракІбатизабизе , лъималаздехун гІадин , Аллагьас нужеда абурал гьадинал рагІаби кІочон таралищ : « БетІергьанасул малъа-хъвай гІадахъ босичІого тоге , дир вас , гьес дуе гІадлу гьабулеб мехалъ пашманлъуге мун .
58012006	Жиндиего вокьулесейин Аллагьас гІадлу гьабулеб , вас гІадин къабул гьавурасдайин гьес кьабулеб » .
58012007	Нужее гьабулеб гІазаб-гІакъуба нужеца , гІадлулъун рикІкІун , хІехье . Лъималаздехун гІадин валагьулев вуго Аллагь нужехъ . Инсуца гІадлу гьабичІев вас цониги вукІанадай ?
58012008	Киналго васазе букІунеб гІадинаб гІадлу нужее гьабулеб гьечІони , гьелъул магІна буго васал кколарин , къватІулъа жал кколин абураб .
58012009	Умумуз нилъее гІадлу гьабуна , нилъеца гьезул адаб-хъатирги гьабуна . Абадияб гІумру насиблъизе гІоло , кигІан цІикІкІунха нилъ Аллагьасе , рухІазул бетІергьанасе , мутІигІал рукІине кколел !
58012010	Умумуз жидедаго лъикІ бихьухъе дагьабго заманалда гІадлу гьабуна нилъее . Амма Аллагьас гІадлу гьабула нилъее лъикІлъиялъе , жиндир вацІцІалъиялъул бутІа нилъееги щвезе гІоло .
58012011	ГІадлуялъ цо дагьабго заманалда рохизе гуро гьарулел , пашманлъизейин , гьеб гІадлуялъ малъухъе хьвадаразе нахъа шапакъатлъун щола сах-саламалъиги ритІухъаб гІумруги .
58012012	Нужер свакарал кверазулъе къуват бачІинабе ва сородулел бохдулги щулаго чІезаре !
58012013	БитІараб нухдасан хьваде нуж , нужер рекъал бохдул къуркьунгутІизе . Сахлъаги гьел !
58012014	Киналго гІадамалгун ракълида рукІине хІаракат бахъе . РацІцІадго хьваде , вацІцІадго хьвадуларесда ТІадегІанав вихьуларевин .
58012015	Вореха Аллагьасул баркаталъул нухдаса къосине гурин нуж . Нужер цонигияв лъугьине гурин гІемерав чиясе зарал гьабулеб загьруяб ва кьогІаб херлъун .
58012016	Нужер цонигияв лъугьине гурин ГІис гІадинав хъахІбаяб гІамал бугевлъун яги божи-иман гьечІевлъун . КІудияв васлъун вижиялъул даража гьес бичана цохІо нухалъ кванараб кванихъ .
58012017	Нужеда лъала цинги гьесие бокьун букІараблъи инсудасан баркат щвезе , амма щвечІо . Бадиса магІу чвахулаго гІамал гьабуниги , гьеб жиндихъаго ккараб гъалатІ битІизабун бажаричІо гьесухъа .
58012018	Инсанасул беразда бихьулелде гуро нуж гІагарлъун ругел . Синай магІарда букІараб цІаялдеги , бецІлъиялдеги , накІкІалдеги , гьалагаб гьуриялдеги гуро гІагарлъун ругел .
58012019	Доб мехалда рагІулеб букІана ссуралъубе пулеб гІадинаб сас . Цинги цо гьаракь бахъана — абулел рукІана тІокІаб жидеда рагІугегиян гІадамал гьардезе лъугьарал рагІаби .
58012020	« ХІатта хІайвангицин гьаб магІарде бачІани , ганчІал речІчІун чІвазе ккола » , — ян абурал рагІаби рекІелъе риччазе кІолеб букІинчІо гьезда .
58012021	Мусацацин абуна : « Дун хІинкъун сородулев вуго ! » — ян . ГьедигІанги гІасияб лъугьа-бахъин букІана гьеб .
58012022	Амма нуж гІагарлъун руго Цион мегІералде , хІакъав Аллагьасул шагьаралде , рикІкІун хІалкІоларел малаикзабазул руккелал байрамалде данделъулеб зобалазулаб Иерусалималде ,
58012023	Аллагьасе тІоцере гьарурал васаллъун ругел , жидер цІарал зобалазда хъварал гІадамазул данделъиялде , киназего суд гьабулев Аллагьасде , камиллъи щварал вализабазул рухІазде .
58012024	ГІагарлъун руго цІияб КъотІиялъул гьоркьохъанлъун лъугьарав ГІисаде , ракьалде тІураб гьесул биялде . Гьабилил биялъалдасаги цІикІкІараб баркат рещтІинабилин рагІи кьолеб буго гьелъ .
58012025	Воре , нужеца инкар гьабуге Аллагьасул рагІиялдалъун кІалъалев чиясдаса . Дуниялалда гІадамал кантІизарулесухъ гІенеккизе инкар гьабурал чагІазда хвасарлъизе кІвечІо . Зобалаздасан кІалъалесухъ гІенеккичІони , нилъ хвасарлъизего хвасарлъиларо .
58012026	Доб мехалда гьесул гьаркьица ракь гьаргьадизабуна , гьанже гьес рагІи кьуна : « Цоги нухалъ дица , ракь гуребги , зобги гьаргьадизабила » , — ян .
58012027	Гьаргьадулареб жо нахъе хутІизелъун , гьаргьадулебаб , ай бижун букІарабаб , тІубанго тІагІинин абураб магІна буго гьеб « цоги нухалъ » абураб калимаялъул .
58012028	Аллагьасе рецц гьабилин гьаргьадулареб ПарччахІлъи нилъее щвезе бугелъул . Гьев разияб нухдасан хьвадун , намусадго ва хІинкъадго хъулухъ гьабилин нилъер Аллагьасе .
58012029	Кинабго бухІун-къвагъун рехулеб цІадуда релълъуна Аллагь !
58013001	Вацал гІадин цоцазе рокьулеб гІадат гІодобе рехуге нужеца .
58013002	Нухлулазе гьоболлъи гьабичІого тоге — жидедагоцин лъачІого цо-цояз малаикзаби ратана рокъоре рачун .
58013003	Туснахъалда ругелги кІочон тоге , нужго гьезда цадахъ гьенир рукІарал гІадин . Унта-щокълъиялъ гІазаб кьолеб бугелги кІочон тоге , нужго гьелъ кІвекІулел ругел гІадин .
58013004	Киназго адаб гьабизе ккола ригьнал . Рос-лъадиги цоцазе хилиплъизе бегьуларо . Саяхъаб ва хъахІбаяб умматалъе Аллагьас гьабила суд .
58013005	ГІарцуде бугеб рокьиялъул лагъзаллъун лъугьине гурин , бугелда разилъун чІа . Аллагьасги абун бугелъул : « Киданиги дица мун рехун теларо ва гІодов ккезеги виччаларо » .
58013006	Гьединлъидал нилъеца расги хІинкъичІого абизе бегьула : « БетІергьанас дие квербакъула , Дун сундасаниги хІинкъуларо » .
58013007	Нужеда Аллагьасул рагІи малъарал ва бетІерлъи гьабулел гІадамал ракІалде щвезаре . Гьезул гІумруялъулги хвалилги пикру гьабе ва гьезул божи-иманалдаса мисал босе .
58013008	Сонги , жакъаги , абадул-абадиялъги хиси гьечІев вуго ГІиса МасихІ !
58013009	БатІи-батІиял чияр гІелмабаз нужго къосинаризе риччаге . Аллагьасул баркаталдалъун нужер ракІал къвакІизаруни , лъикІ букІина . Кванил рахъалъ батІи-батІиял рихьизариял тІуразаризе малъулел ва лъиениги пайда бахинчІел гІелмабаз ракІал къвакІизаруларо .
58013010	Нилъеца къурбаналъе къачІараб бакІалдаса гьан кваназе бегьуларо жугьутІазул къурбан хъолеб бакІалъул кашишзабазе .
58013011	Бищунго кІудияв кашишас би босун уна Бищунго Мукъадасаб бакІалде — мунагьал чуризелъун гьеб Аллагьасе кьезе . Гьел хІайваназул къулагІаби росдадаса яги шагьаралдаса къватІирехун рухІула .
58013012	Гьединго ГІисаги хвана шагьаралдаса къватІивехун , жиндирго биялдалъун гІадамазул мунагьал чуризе .
58013013	Гьединлъидал гьесда хадур къватІирехун рилълъинин нилъги , гьес хІехьараб инжитлъи-хІакъирлъиялъул бутІа щвезе !
58013014	Гьаб ракьалда гьечІо нилъ кидаго чІолеб шагьар . Нилъер хьул буго зобалаздасан рещтІине бугеб шагьаралде рорчІилилан .
58013015	ГІисал цІар рехсон Аллагьасе рецц гьабилин , — гьеб буго нилъер къурбан . Гьеб къурбан Аллагьасухъе щола щибаб нухалъ ГІисал цІар рехсараб кІалдисан .
58013016	Цоцазе лъикІлъи гьабичІого тоге , нужер бугебги цоцазе кье , — гьебги Аллагь разилъулеб къурбанин кколеб .
58013017	Нужер жамагІатазе бетІерлъи гьабулезухъ гІинтІаме ва гьезие мутІигІлъе , кидаго рорчІуда чІун нужер рухІал цІунула гьез ва Аллагьасе гьабураб хъулухъалъул жавабги кьола . Биччанте гьез гьеб , угьдилаго-зигардилаго гуреб ( гьелъул нужее пайда гьечІо ) , рохуца холаго гьабизе .
58013018	Нижги дугІадулъ рехсе . Нижер ракІчІун буго нижер намус бацІцІад букІиналда . Кидагоги ритІухъго хьвадизелъидал ниж къеркьолел ругел .
58013019	Дица кутакалда гьарулеб буго нужеда , Аллагьасда гьарейин хехгого дун гьанжеги нужехъе витІейилан .
58013020	Абадияб КъотІиялъул биялдалъун нилъер ТІадегІанав ГІиса МасихІ , гІиял рехъеналъул кІудияв вехь , хваралъуса вахъинавурав ва рекъел рещтІинабурав Аллагьас нужее
58013021	щвезабеги гьесул амру тІубазе къваригІунебщинаб лъикІлъи . ГІиса МасихІица квербакъаги нужее Аллагь разилъулебщинаб тІубазабизе . МасихІие абадияб-даимаб рецц ! Амин .
58013022	Дица нужеда гьарулеб буго , вацал , гьаб дир гІемерго халалъичІеб кагътида хъвараб насихІаталъухъ сабурго гІенеккеян .
58013023	Нилъер вац Тимофей туснахъалдаса къватІиве виччан вуго . Хехгого гьаниве щвани , гьевги цадахъ вачина нужехъе вачІунеб мехалъ .
58013024	Салам бице нужер жамагІатазе бетІерлъи гьабулезда ва тІолабго Аллагьасул халкъалда . Италиялдаса вацазулги буго нужеде салам .
58013025	Аллагьасул баркат лъеги нужеда киназдаго .
59001001	Аллагьасулги ТІадегІанав ГІиса МасихІилги лагъ Якъубил салам буго батІи-батІияб ракьалда рикь-рикьун ругел ва Аллагьасул халкълъун лъугьарал киналго гІадамазде .
59001002	ЗахІмалъи хІехьезе кІолищали батІи-батІияб къагІидаялъ нужер хІалбихьулеб бугони , гьеб нужеца кІудияб рохеллъун рикІкІе , диналъул вацал .
59001003	Божи-иман щулияб бугищали хІалбихьиялъ сабру бижизабулеблъи лъала нужеда .
59001004	Биччанте сабруялъ нужее кумек гьабизе нужго камиллъизеги , щибго гІунгутІи гьечІеллъун , тІубанго камилаллъун лъугьинеги .
59001005	Нужеда гьоркьоса лъилниги гІакъиллъи гІолеб гьечІони , бадибчІвай гьабичІого , киназего гьеб гьарзаго кьолев Аллагьасда гьаре , Аллагьас кьела гьесие гьеб .
59001006	Амма гьеб гьарулев чи , щибго щаклъи гьечІого , божизе ккола . Щакдарулев чи релълъуна гьороца рахъ-рахъалде гьелчезабулеб ралъдал карачелалда .
59001007	Гьединлъидал цо хІал кколарев ва сундулъго тавакал гьечІев чияс хьул гьабуге Аллагьас жиндие щибниги кьелилан .
59001008	
59001009	Я вацал , гІодовегІан вугев чІухІизе виччанте , Аллагьасда цеве гьев тІадегІанав вугелъул .
59001010	Бечедасдаги лъазе биччанте Аллагьасда цеве гІодовегІанав вугевлъи , — харилъ тІегь гІадин вечІазе вуго гьев .
59001011	Бакъ къалъуде бахуна , бухІи цІикІкІуна , бухІараб гьури пула , хер бакъвала , гьелъул тІегь гъенон уна ва тІогьол тІолабго гьайбатлъиги хола . Жиндирго ишазде вуссун вукІаго вечІала бечедав чиги .
59001012	Гьардарав гуревдай , сундалъун жиндир хІалбихьаниги , сабруялда гьеб хІехьолев чи . Гьеб хІехьон хадуб гьесие щвела жиндиего рокьулезе Аллагьас къачІан бугеб шапакъат — абадияб гІумру .
59001013	Сундалъунниги гьесул хІалбихьулеб бугони , инсанас абизе бегьиларо Аллагьас жиндир хІалбихьулеб бугилан . Лъилниги квешлъиялъ Аллагьасул хІалбихьулареб гІадин , гьесги щивниги къосинавизе хІалбихьуларо .
59001014	Амма инсан къосуна , жиндирго квешал къасдаз хадув цІан , къориниве ккезавидал .
59001015	Цинги гьеб квешаб къасд къинлъун , мунагь гьабула , гьеб мунагь цІубараб мехалъ — хвел бижула .
59001016	Нужго нужецаго гуккуге , дир хириял вацал !
59001017	Зодихъ бакъ-моцІги цІвабиги рижарав , амма живго хисуларев ва жинда бецІлъи хъатІуларев Аллагьасдасан лъикІаб гурони рещтІунаро , гІадамазе щолебщинаб камилаб сайигъатги гьесдасан рещтІараб буго .
59001018	Жиндиего бокьун гьес нилъ хІакъаб рагІудалъун цІидасан рижизаруна . Абизе бегьула жинцаго бижанщиналъул тІоцебесеб рижилъун нилъ лъугьине бокьун гьабунин гьес гьединилан .
59001019	Нужеда лъай , дир хириял вацал , щивав чи гІенеккизе хехавлъун , бицине хІинцавлъун , ццин бахъинеги хІинцавлъун вукІине кколевлъи .
59001020	Ццидахун вугев чиясда кІоларо Аллагьас ритІухъаблъун рикІкІунеб гІамал цІунизе .
59001021	Гьединлъидал кинабгоги хъублъи ва нужелъ хутІараб ццидал асар гІодобе рехе . Нуж хвасар гьаризе хІалкІолъи бугев Аллагьас нужер рекІелъе рещтІинабураб рагІи хІеренго къабул гьабе .
59001022	Гьеб рагІухъ гІенеккарал гІоларо , гьеб тІубазабизеги ккола , гурони — нужго нужецаго гуккулел чагІилъун лъугьуна нуж .
59001023	РагІухъ гІенеккулев , амма гьеб тІубазабуларев чи релълъуна живго кинав вугевали матІуялъусан вихьарав чиясда .
59001024	МатІуялда цевеса нахъе аравго кІочон тола гьесда живго кинав вугевали .
59001025	Камилаб къануналъул — инсан эркенлъизавулеб къануналъул — матІуялъуве валагьун , гьеб къанун тавакалго цІунулев ва рагІарабщинабги кІочон течІого тІубазабулев чияс щиб гьабулеб бугониги , Аллагьас гьесда баркат лъела .
59001026	Живго муъминчи вугин рикІкІунев , амма мацІалда чангит баларев чияс живго жинцаго гуккулев вуго , ва гьесул иман пайда гьечІеб буго .
59001027	Нилъер Эмен Аллагьасда цебе хъублъиялъул тІанкІго гьечІеб , тІубанго бацІцІадаб иман ккола къваридго ругел бесдалазе ва къоролзабазе кумек гьабиги дуниялалда бугеб квешлъиялдаса рикІкІалъиги .
59002001	Я дир вацал , нилъер машгьурлъарав ТІадегІанасде — ГІиса МасихІиде иман лъурал нужеца чи ватІа гьавизе бегьуларо .
59002002	Масала , нужер данделъиялде вачІана лъикІго ретІа-къарав , меседил баргъичалги рарав чи ва басриябго ратІлилъ мискинчиги вачІана .
59002003	Нужеца адаб-хъатир гьабула чІухІараб ратІлилъ вугесул , гьале гьанив рахІаталда гІодов чІайилан абула гьесда . Мискинасда абула доле дова гІодов чІайилан яги гьанив дир хІатІазда цеве гІодов чІайилан .
59002004	Гьедин нужедаго гьоркьоб рикьи ккезабулеб гьечІищ нужеца ? ЦІахъа-рахъай гьабулев къадиясда релълъунел гьечІищ нуж ?
59002005	ГІенеккея , дир хириял вацал ! ГІаламалъго мискиналлъун рикІкІунелал гурищ Аллагьас тІаса рищун ругел , иманалъ гьел бечелъизе ва жиндие рокьулезе рагІи кьураб ПарччахІлъи гьезие насиблъизе ?
59002006	Нужецайин абуни мискинал рикІкІунел гьечІо ! Бечедаз гуребищ нужеда тІад зулму гьабулеб бугеб ? Гьез гурелищ нуж суд гьабулел рокъоре рехъерхъулел ?
59002007	Гьез гуребищ какулеб нужеда лъураб лъикІаб цІар ?
59002008	« Мунго гІадин вокьа дуе дуда аскІов вугевги » , — ТІехьалда ругел амруязул парччахІлъун рикІкІунеб гьеб амру нужеца хІакъикъаталдаги тІубазабулеб бугони , гьеб лъикІаб иш буго .
59002009	Амма нужеца гІадамал ратІа гьарулел ругони , гьеб буго мунагь , ва , Къануналда рекъон , нуж ккола такъсирчагІи .
59002010	Къануналъул тІолалго рихьизариял цІунулел ругониги , амма цониги амруялдаса чи тарани , кинабго гІайиб гьесде тІаде ккола .
59002011	ХъахІбалъи гьабугейилан лъазабурас лъазабун буго чи чІвагейиланги . Масала , дуца хъахІбалъи гьабулеб гьечІо , амма чи чІвана , гьедин мун лъугьана къанун хвезабурав такъсирчилъун .
59002012	Инсанасе эркенлъи кьолеб къануналда рекъон Аллагьас жидее суд гьабизе бугел гІадамазда релълъун кІалъай ва хьваде .
59002013	ГурхІел гьечІесе Аллагьасул судалъулги гурхІел букІине гьечІо . РитІухъаб хІукмуялдасаги тІадегІанаб буго гурхІел !
59002014	Дица иман лъунилан абиялъул пайда щиб бугеб , вацал , лъикІал ишал гьарулел гьечІони ? Гьединаб иманалъ хвасар гьавиладай гьев ?
59002015	Нужер вацасул яги яцалъул тІад ретІине ретІел гьечІони , яги жакъаялде кваназе жо гьечІони ,
59002016	масала , нужер цояс гьезие гІакълу кьола , рекере , хинлъизе айилан , кваназе айилан , амма гьезие къваригІараб кьоларо , — лъикІлъийищ гьес гьабулеб бугеб ?
59002017	Гьедин , лъикІал ишал цадахъ гьечІеб иманалъул пайда букІунаро .
59002018	Цо лъицаниги абуни , цоясулъ божи-иман бугин , цогидас лъикІал ишал гьарулин , — дица абила лъикІал ишал гьечІеб божи-иман лъил бугебали дида бихьизабейилан ; цинги дица дуда бихьизабила лъикІал ишазулъ бугеб дир божи-иман .
59002019	Аллагь цо вукІиналда божулевищ мун ? ЦІакъ лъикІ ! Амма жундулги божулагури хІинкъун сородилаго !
59002020	ЛъикІал ишал цадахъ гьечІеб иманалъул пайда букІунарилан чІезабилищ дуе , ле , бичІчІи гьечІев чи ?
59002021	Къурбаналъе хъвезе жиндирго вас ИсхІакъ вегизавун вукІана нилъер эмен Ибрагьимица . Гьеб ишалъулъ гурищ Аллагьасда гьесул ритІухълъи бихьараб ?
59002022	Бихьулищ — гьесул иманги ишги цолъун букІана , гьес гьарурал лъикІал ишаз квербакъана иман камиллъизе .
59002023	Гьедин ритІухълъана ТІехьалда бугеб гьадинаб калима : « Ибрагьим Аллагьасда божана , гьединлъидал гьес гьевги жиндие ритІухъав чилъун рикІкІана » . Гьедин « Аллагьасул гьудул » абураб цІарги щвана Ибрагьимие .
59002024	Нужеда бихьулеб буго цохІо иманалъ гуребги , лъикІал ишазги инсан ритІухълъизавулев вукІин .
59002025	Тушманасул рахъалде цІех-рехалъе ритІарал рагъухъаби рокъоре рачана хъахІбалъиялдалъун бетІербахъи гьабулей йикІарай РахІабица ва гьеб шагьаралдаса къватІире рорчІизе нух бихьизабуна . Гьеб лъикІаб иш сабаблъун гьей гІадан Аллагьасда цее ритІухълъана .
59002026	РухІ гьечІони , чорхолъ чІаголъи букІунареб гІадин , лъикІал ишал цадахъ гьечІони , иманалъулги пайда букІунаро .
59003001	Нужеда гьоркьоса гІемерал чагІи вагІза-насихІат гьабизейилан лъугьин лъикІаб иш гуро , дир вацал , насихІатчагІаздаса Аллагьас дагьабги цІикІкІун тІалаб гьабила .
59003002	Нилъ киналгоги гІемерисеб мехалъ нухдаса тарула . РагІудалъун нухдаса таричІев чи — гьев камилав чи ккола , жиндирго черхалда чангит базеги кІолелъул гьесда .
59003003	Нилъеца чода кІалдираял рани , гьеб кІудияб хьвани нилъее тІубанго мутІигІлъула ва бокьараб рахъалде бачине кІола .
59003004	Мисалалъе босилин гама : кутакаб гьороца хъамун унеб кІудияб гама гьитІинабго рулалъул кумекалдалъун бокьараб рахъалде сверизабизе кІола гьеб бачунев чиясда .
59003005	Гьедин , жибго гьитІинаб лага букІаниги , мацІалдаги кІола кІудиял ишал гьарунин жинцайилан чІухІдаризе . Нужеда лъала цІадул гьитІинаб хІенехІалъ кІудияб рохь бухІулеблъи .
59003006	МацІ — гьеб ккола цІа . Гьаб дуниял мунагьазул цІун бугеб гІадин , нилъер черхалъул цогидал лугбазда гьоркьоб мунагьазул цІураб лага буго гьеб . Гьелъ нилъер тІолабго напс хъублъизабула ва инсанасул кинабго гІумруялда цІа рекІинабула , жибгоги жужахІалъул цІаялъ бухІула .
59003007	Киналго гІалхул жанаваралги , хІанчІиги , борхьалги ва ралъдал хІайваналгицин жиндего мутІигІ гьаризе кІвана ва кІолелги руго инсанасда ,
59003008	амма мацІ мутІигІ гьабизе лъиданиги кІоларо . Гьеб буго жинда чангит базе кІолареб , хвалде рачунеб загьруялъул цІураб квешлъи .
59003009	МацІалца гьабула нилъер Эмен Аллагьасе рецц , амма гьебго мацІалца какула жиндаго релълъун Аллагьас рижарал гІадамал .
59003010	Цого кІалдисан рачІуна баркалаялъулги нагІанаялъулги рагІаби . Гьедин букІине бегьуларо , дир вацал .
59003011	Цого иццунисан чвахулебищ бацІцІадабги цІамгІалабги лъим ?
59003012	Инжиралъул гъотІода зайтуналъул пихъ бижулебищ ? Яги цІолбол гъабуда тІад инжир бижулебищ ? Гьедин цІамгІалаб лъадал иццунисан бацІцІадаб лъим чвахуларо .
59003013	Нужеда гьоркьов цониги гІакъилав-цІодорав чи ватани , гьес жиндирго лъикІаб хьвада-чІвадиялдалъун бихьизабизе ккела жив гІакъилав ва гІодове виччарав чи вукІин .
59003014	Амма нужер рекІелъ хъубаб жахІдаги чІухІун цеве кІанцІизе бокьиги бугеб батани , гьересиялъ битІарабги хъублъизабуге , цІакъал-тІокІал чагІи ругиланги реццаруге нуж .
59003015	Гьединаб « гІакъиллъи » тІасан рещтІараб гуро , гьеб буго дуниялалдасан , мунагьаб напсалдасан ва илбисалдасан бачІараб .
59003016	Цоцаздехун жахІдаги бугони , чІухІун цере кІанцІизеги бокьулеб бугони , гьелъ рачуна гІала-гъважаялдеги квешлъиялдеги .
59003017	Зобалаздасан рещтІунеб гІакъиллъийин абуни , гьеб бацІцІадаб букІуна , гьединго сабруяб , хІалимаб , гІадамазухъ гІин тІамулеб , гурхІел-рахІмуялъул цІураб ва лъикІаб пихъ тІад бижулеб гъветІ гІадинаб букІуна . Гьеб гІакъиллъиялъул васвасдиги ххвелалги рукІунаро .
59003018	Ракълие рачел къарал гІадамаз ракълил хьон хьараб хуриса ритІухълъиялъул бачІин бакІарула .
59004001	Нужеда гьоркьоб кьалги дагІба-рагІиги кин бижулеб ? Чорхолъ бухъардилеб бугеб гьаваялъ гурищ гьел рижизарулел ?
59004002	Нужее бокьун бугониги , кьолеб гьечІелъулин нужго нужецаго чІвалел ругел . ХъантІун руго нуж , мурадалдеги щолел гьечІо . ДагІбадулел руго , къацандулел руго , амма нужеца Аллагьасда гьарулеб гьечІелъул , пайда бахунеб гьечІо .
59004003	Гьараниги , кьолеб гьечІо , лъикІлъиялъе гурелъул гьарулеб бугеб , — нужерго гьаваялда нахърилълъун хвезабизелъидал гьарулеб бугеб .
59004004	Божизе бегьиялдаса ун руго нуж ! Нужеда лъаларебищ дуниялалъул гьудул Аллагьасул тушман вугевлъи ? Дуниялалъулгун гьудуллъи гьабизе бокьарав Аллагьасул тушманлъун лъугьуна .
59004005	« Нилъехъе рещтІараб РухІалъ тІалаб гьабулеб буго цохІо Аллагь вокьизе » , — ян гІадада хъван бугин ТІехьалдайиланищ нужеда ракІалде кколеб ?
59004006	Аллагьасул баркат цІикІкІунебго-цІикІкІунеб букІуна . « Аллагь чІухІаразда дандечІола , хІалимазда гьесул баркат лъола » , — ян абиялъе гІиллаги гьеб буго .
59004007	Аллагьасде мутІигІлъе , илбисалда дандечІа , гьеб нужеда аскІоса лъутун ина гьебмехалъ .
59004008	Аллагьасде гІагарлъе , гьев нужедеги гІагарлъила . Нужго рацІцІад гьаре , ле мунагьчагІи ! Ле цо хІал кколарел чагІи , нужерго ракІалги рацІцІад гьаре !
59004009	Гьабураб квешлъиялдаса ракІ бухІа , гІоде , чІчІичІчІиде ! Нужер релъи гІодиялде буссине биччанте , нужер рохел пашманлъиялде буссине биччанте !
59004010	БетІергьанасде мутІигІлъе , гьес нуж тІадегІанлъизарила .
59004011	Цоцазда тІасан квешаб рагІи абуге , вацал . Вацасул хІакъалъулъ квешаб рагІи абурав яги гьесда гІайиб чІварав чияс Къануналъул хІакъалъулъги абила квешаб рагІи , Къануналда гІайиб чІвалеб бугони , мун вукІине ккола гьелдасаги тІадегІанавлъун , — мун вуго гьеб тІубазабизе кколев чи .
59004012	Къанун бахъаравги гьеб тІубазабизе тІамулевги цохІо Аллагь вуго . Гьесда кІола нилъ хвасарлъизаризеги хвалде рачинеги . Гьедин бугелъул , мунго гІадинасда гІайиб чІвазе ккани , мун щив чи ?
59004013	« Жакъа-метер нилъ пуланаб шагьаралде ине къватІире рахъина , гьениб цо лъагІел бала , даран-базар гьабила ва нилъее хайир бахина » , — ян абулел чагІи , гьанже нуж гІенекке дихъ !
59004014	Метер щиб нужее ккелебали лъаларо нужеда . Щиб жо кколеб нужер гІумру ? ТІаде борхун бачІун цо дагьабго мехалдасан тІагІун унеб гІодобнакІкІалда релълъуна гьеб .
59004015	« Аллагьасе бокьани , чІагоги хутІани , пуланабги гьабила , пуланабги гьабила » , — ян абуни лъикІаб букІина нужее .
59004016	Нужин абуни , нужедаго ракІги чІун , чІухІдарилел руго . Гьединаб чІухІи квешаб жо буго .
59004017	ЛъикІлъи кин гьабилебалиги лъалев , жинца гьебги гьабуларев чиясе мунагь букІуна .
59005001	Гьанже дихъ гІенекке нуж , бечедал чагІи ! Нужеде бачІинехъин бугеб балагьги-гІазабги лъан , гІоде нуж , чІчІичІчІиде нуж !
59005002	Нужер бечелъи турун тІагІун буго , нужер ретІелги ицица кванан буго .
59005003	Нужер гІарац-меседалдаги кьаву чІван буго . Гьеб кьавуялъ нужеда данде нугІлъи гьабила ва , цІадуца гІадин , рухІила гьелъ нуж . Дуниял ахиралде ккараб мехалда бакІарана нужеца гьеб хазина !
59005004	Хур лъилъаралъухъ кьезе кколеб букІараб мухь нужеца кватІизе тедал , хІалтІухъабазул бо нужеда данде нугІлъиялъе бахъун буго . Гьезул ахІи Къудратав БетІергьанасда рагІун буго .
59005005	Дуниялалда нужер гІумру гьарзаяб букІана , гІумруялдаса нужеца лазат-кепги босана , — хъвезе хьихьана нужецаго нужго !
59005006	Нужеде данде квер борхичІев муъминчи , судги гьабун , чІвана нужеца .
59005007	Гьанже , вацал , ТІадегІанав тІадвуссун вачІинегІан сабруялда чІа . Гьедин чІола векьарухъан жиндирго хуриса гьесие цІакъ къиматаб-хирияб хІалухъен бачІинегІан . Ихдалилги хасалихълъиялъулги цІадал ран рахъинегІан сабруялда чІола гьев .
59005008	Нужецаги сабру гьабе , къвакІун чІа , ТІадегІанав вачІунеб заман гІагарлъулеб буго .
59005009	Нужее суд гьабичІого хутІизе цоцаздасан гІарзал гьаруге , вацал . Гьале , Судияв нуцІихъе щун вуго !
59005010	Аллагьасул цІаралдасан халкъалъе хабар бицарал аварагзабаздасан мисал босе : гьезда гІемераб гІазаб-гІакъуба бихьана ва кинабго кІудияб сабруялда хІехьана гьез .
59005011	Гьардарал гурищилан абула нилъеца гьединаб гІемераб жо хІехьезе ккарал гІадамазул рахъалъ . Аюб аварагас хІехьарабщиналъул хІакъалъулъ рагІанагури нужеда , ахирги Аллагьас кин гьеб бецІарабалиги лъала нужеда . ГурхІулевги рахІмуявги вугелъул Аллагь .
59005012	Вореги , дир вацал , зобалхІайилан , ракьалхІайилан ва цогидабги гьаялдалъун гьедаруге нуж . Уйилан абизе бокьани , уйилан абе , гурилан абизе бокьани , гурилан абе . Гьедарани — тамихІалъе мустахІикълъула нуж .
59005013	Къварид вугес дугІа гьабе , лъикІ вугес , Аллагь веццун туркаби ахІе .
59005014	Унтун вугес жиндихъего ахІе иман лъуразул агьлуялъул бутІрул . ТІадегІанав ГІисал цІар рехсон , дугІа гьабила гьез , зайтуналъул нах бахина .
59005015	Божи-имангун гьабураб дугІаялъ унтарав сахлъула , БетІергьанас гьев тІаде вахъинавула , мунагь бугони , гьелдасаги тІасалъугьуна .
59005016	Гьединлъидал нужерго мунагьал цоцазе рице , цоцаца дугІадулъги рехсе , нужго сахлъизе . ВацІцІадав муъминчиясул дугІаялда гІемераб жо гьабизе кІола .
59005017	Иляс авараг вукІана нилъго гІадав чи . ЦІад багегийилан гьес гьарараб мехалъ , лъабго лъагІелгун бащдалъ цІад бачІо ракьалде .
59005018	Цинги гьес цоги дугІа гьабуна , — зодисан рахІмат рещтІана ва хурги бачІана .
59005019	Масала , хІакъабщиналдаса гьетІарав нужер чи цогидас битІараб нухде ккезавуна . Мекъаб нухдаса гьев витІун ккезавурас мунагь гьабурасул рухІ цІунулеблъи ва гІемерал мунагьалги чурулеллъи лъай , дир вацал , нужеда !
59005020	
60001001	ГІиса МасихІил чапар Пётрил рахъалдасан Понт , Галатия , Каппадокия , Асия ва Битиния улкабазда чияр халкъазда гьоркьор рикьа-риххун ругезде салам . Хъвараб къадаралда рекъон Эмен — Аллагьас нуж тІаса рищана . Гьесул РухІалъ нуж жиндирго халкълъун лъугьинаруна , жиндирго биялъ нуж рацІцІалъизарурав ГІиса МасихІиде мутІигІлъизе . Нужеда цІикІкІараб баркат лъеги ва сах-саламат хутІаги .
60001002	
60001003	Нилъер ТІадегІанав ГІиса МасихІил Эмен — Аллагьасе рецц . Хваралъуса ГІиса МасихІ вахъинавиялдалъун , кІудияб цІоб лъун , гьес нилъее цІияб гІумру кьуна . Гьедин чІаголъизабуна зобалазда цІунараб холареб , хъублъулареб , бечІалареб лъикІаб бутІа щвеялде бугеб нилъер хьул .
60001004	
60001005	Нуж божулел ругелъул , Аллагьас жиндирго къудраталдалъун цІунун тун буго гьеб бутІа , дуниял ахирлъидал къватІибе загьирлъун , нуж хвасарлъизаризе .
60001006	Гьанже дагьабго заманаялъ батІи-батІиял къварилъабаз нужер хІалбихьулеб бугониги , гьелдаса роха нуж .
60001007	Нужер божи-иман хІакъаб бугищали хІалбихьизе рачІуна гьел къварилъаби . Биун-тІагІун унеб меседалъулгицин цІадуца хІалбихьула . Меседалдасаги къиматаб бугелъул нужер божи-иман , гьелъулги хІалбихьизе ккола , ГІиса МасихІ загьирлъараб къоялъ нужее цІар-реццги къадру-къиматги насиблъизе .
60001008	ВихьичІониги вокьулев вуго нужее гьев ; гьанже вихьулев гьечІониги , гьесда божулелги руго . Бицун хІалкІолареб кІудияб рохел рещтІинабулеб буго гьелъ нужер рекІелъе ,
60001009	гьеб божи-иманалдалъун хвасарлъизе ругелъул нужер рухІал !
60001010	Гьеб хвасарлъиялъулин аварагзабаз , цІех-рех гьабун , хІакъикъат лъазабулеб букІараб . Аварагзабаз цебеккунго бицунеб букІана нужеде рещтІине бугеб баркаталъул .
60001011	Гьез хІаракат бахъулеб букІана жиндие кьезе бугеб гІазаб-гІакъубаялъулги гьелдаса хадуб щвезе бугеб бергьенлъиялъулги хІакъалъулъ МасихІил РухІалъ бицунеб букІарабщинаб кида ва кин лъугьине бугебали лъазе .
60001012	Аллагьас аварагзабазе загьир гьабун букІана , жинца гьел жидеего гІоло гурел , нужее гІоло ритІун ругеллъи . Аварагзабаз доб мехалдаго бицунеб букІиндалха зобалаздасан рещтІараб Илагьияб РухІалъул къуваталдалъун Рохалил хабар лъазабулез гьанже нужеда бицунеб бугебщиналъул хІакъалъулъ . Малаикзабазегицин бокьилаан гьеб лъазе .
60001013	Гьединлъидал нужерго гІакъиллъиялъул рачел щулаго къай . РорчІуда чІа . ГІиса МасихІ вачІараб къоялъ нужеде рещтІине бугеб баркаталде унго-унголъунги хьул лъе .
60001014	Аллагьасде мутІигІлъе , жагьиллъиялда ругеб мехалъ нужер рекІелъ рукІарал къасдазда хадурги унге .
60001015	Нуж тІаса рищарав Аллагь вацІцІадав вугелъул , нужги кидаго рацІцІадго хьваде .
60001016	ТІехьалда хъван буго : « Дун вацІцІадав вугелъул , нужги рацІцІадго хьваде » .
60001017	Гьурмахъ валагьичІого щивасул ишазе суд гьабулев Аллагьасде нужеца Эменилан ахІулеб бугелъул , гьесукьа хІинкъун тІаме гьаб дуниялалъул рокъоб хутІараб гІумру .
60001018	Нужерго умумуздасан ирсалъе щвараб чІобогояб гІумруялдаса нуж биун-тІагІун унеб гІарац-месед кьун гурелъулха тархъан гьарурал .
60001019	ГІайибги мунагьги гьечІеб КьегІер гІадинав МасихІил къиматаб биялдалъун тархъанлъидалха нуж .
60001020	Дуниял бижилелдего Аллагьас гьединаб къадар хъван букІана гьесие , амма нужее гьев загьирлъана гьаб ахирияб заманалда .
60001021	Гьесдалъунин нуж божулел ругел , хваралъуса вахъинавун гьев машгьурлъизавурав Аллагьасда . Гьединлъидалин нужер божиги хьулги Аллагьасде бугеб .
60001022	ХІакъабщиналда нахърилълъун нужеца нужерго ракІал рацІцІад гьаридал , нужее насиблъана диналъул вацаздехун унго-унгояб рокьи . Цоцаздехун ракІ-ракІалъулаб рокьи загІиплъизе биччаге .
60001023	Нуж цІидасан рижана , лъугІун-тІагІун унеб хьоналдасан гурел , хвел гьечІеб хьоналдасан . Аллагьасул абадияб ва нилъее чІаголъи кьолеб каламалдалъун рижана .
60001024	ТІехьалда хъван буго : « Харида релълъуна кинабго рижи , харилъе тІогьолалдаса цІикІкІараб машгьурлъиги щоларо гьелъие . Херги бакъван уна , тІегьги бечІала ,
60001025	амма Бичасул калам абадиялъего хутІула » . Гьеб калам ккола нужеда лъазабураб Рохалил хабар .
60002001	Гьанже кинабго квешлъиги , хІилла-рекІкІги , ххвелал гьариги , жахІда-хІусудги , мацІги рехун тун ,
60002002	гьабсагІат гьабураб лъимер гІадин , нужги гІедегІе бацІцІадаб рухІанияб рахьдаца къеч буссинабизе , гьеб гьекъон нужго кІудиял гІезе ва хвасарлъизе .
60002003	БетІергьанасул рахІму-цІоб щибали лъайдалха нужеда !
60002004	Къадалъ лъезе ярагьунарилан гІадамаз нахъе рехараб , амма Аллагьас тІаса бищараб , къиматаб ва чІагояб ГанчІихъе рачІа нуж .
60002005	Нужгоги чІагоял ганчІаллъун ругелъул , нужгоги къадалъ лъун балеб буго мукъадасаб рукъ . Гьенир нуж рукІина Аллагьас тІаса рищарал кашишаллъун , ва ГІиса МасихІидалъун Аллагьас къабул гьарулел илагьиял къурбаналги кьела нужеца .
60002006	ТІехьалда буго : « Гьале дица Сионалда лъолеб буго тІаса бищараб , цололъ рекъолеб ва къиматаб гамачІ . Гьеб ганчІида божарав чиясул ракІбухІиларо » .
60002007	Божи-иман бугел нужее къиматаб буго гьеб . Божуларезени — « Къадалъ лъезецин ярагьунарилан къадахъабаз нахъе рехараб гамачІ битІахъе цололъ лъун буго » .
60002008	Цогиги : « ГІадамазул хІетІе тункулеб гьецІо ва гьел гІодор ккезе гьарулеб гамачІ » . Аллагьасул каламалъухъ гІенеккуларелъулин гьезул хІетІе тункулеб , — гьединаб къадарлъидалха гьезие хъван букІараб .
60002009	Нуж руго тІаса бищараб агьлу — Зобалазул ПарччахІасул кашишзаби , мукъадасал гІадамал , Аллагьасул жиндирго халкъ . Гьес бецІлъиялдаса нуж жиндирго гьайбатаб нуралде ахІана жиндирго чІахІиял ишазул хІакъикъат тІибитІизабизе .
60002010	Цере нуж цо халкъ букІинчІо , гьанже нуж Аллагьасул халкъ ккола . Цебе нужеда цІоб лъун букІинчІо , гьанже нужеда цІоб лъун буго .
60002011	Гьаб дуниялалъул рокъор нуж нухлулалги апарагзабиги ругелъул , дица нужеда гьарула , хириял , нужер рухІалда данде багъулеб чорхол гьаваялдаса напс цІуне .
60002012	Мажусиязда гьоркьор цІакъго лъикІ хьвадизе ккола нуж , нужеца квешлъи гьабунилан гьез нужеда гІайиб чІвараб мехалъгицин , жидее лъикІлъи гурони гьабичІин нужецайилан мукІурлъун , ГІиса МасихІ ракьалде вачІараб къоялъ гьез Аллагьасе рецц гьабизе .
60002013	ТІадегІанасе гІоло мукІурлъе нуж инсанасдасан бугеб кверщелалъе — бищунго кІудияв вугелъул , къайсарасул амруги тІубазабе .
60002014	Квешлъи гьабулезе тамихІ гьабизе , лъикІлъи гьабулезе шапакъат кьезе гьес тІад тарал наибзабазеги мукІурлъе .
60002015	Аллагьасул амру буго лъикІал ишаздалъун нужеца гІабдалзабазул жагьилаб кІал къазабеян .
60002016	Эркенаб гІумру гьабе нужеца , амма гьеб эркенлъи квешлъиялъе хІалтІизабуге , — Аллагьасул лагъзаллъун рукІа .
60002017	Киназулго адаб-хІурмат гьабе , диналъул вацал рокьа , Аллагьасукьа хІинкъа ва къайсарасул къадру-къимат гьабе .
60002018	Гьединго нужги , лагъзал , нужерго бетІергьабазул адаб-хІурмат гьабун , гьезие мутІигІлъе , — гурхІарал-хІалимал гьел ругониги , хъачІал ругониги .
60002019	ГІайиб гьечІого тамихІалда гъоркье ккедал Аллагьги рекІелъ цІунун гІазаб-гІакъуба хІехьарасдаса Гьев разилъула .
60002020	Нужерго квешлъи сабаблъун рухулеб мехалъ гІакъуба хІехьонилан цІар щоларо . Амма лъикІлъи сабаблъун гІазаб-гІакъуба хІехьарасдаса Аллагь разилъула .
60002021	Нужее гІоло МасихІица гІазаб-гІакъубаги хІехьедал , нуж нахърилълъине мисалги бихьизабидал , гьесул нухдасан ине ккола нуж .
60002022	Гьесда цохІониги мунагь букІинчІо , гьересиги гьесул кІалдиб батичІо .
60002023	Инжит-къабихІ гьавулел рагІаби жинда абуниги , инжитаб-къабихІаб рагІи данде рехичІо гьес . ГІазаб-гІакъуба хІехьезе кканиги , бихьилин-рагІилин хІинкъиги кьечІо , ритІухъаб суд гьабулев Аллагьасул кверщаликье кьуна живго .
60002024	Нилъер мунагьал гьес жиндирго чорхолъ хъанчалда тІаде росун ана , мунагьазе нилъ хвараллъун рукІине , амма ритІухълъиялъе — чІагояллъун хутІизе . Гьесда лъурал ругъназдалъун нилъер чурхдул сахлъана .
60002025	АхІун риччарал чахъаби гІадин рукІарал нуж гьанже Вехьасда аскІоре тІадруссана , нужер рухІал цІунулесухъе рачІана .
60003001	Гьединго нужги — руччаби , россабазе мутІигІлъе . Аллагьасул рагІиялда божуларел россабазени рагІаби хІажалъиларо , нужер хьвада-чІвадиялъ къезарила гьел ,
60003002	бацІцІадаб ва адаб-хІурмат цІунараб гІамал-хасиятги нужелъ бихьун .
60003003	Гъалал хьухьин , гІин-квералда гІарац-месед бай ва чІухІараб ретІел ретІин — гьедин цебе рехун бихьулебщиналъулъ гуро нужер берцинлъи букІине кколеб .
60003004	Нужерго рекІелъ бугеб , нужеего хасаб бацІцІадаб адабалъин нуж берцинлъизаризе кколел . Бищунго къиматаблъун ккола Аллагьасда цебе хІеренаб ва недегьаб ракІ .
60003005	Гьеле гьедин къачІадулаан цере Аллагьасде иман лъурал рацІцІадал руччаби . Мун дир бетІергьан вугилан Ибрагьим аварагасе Сарат мутІигІай йикІарай гІадин , жидерго россабазе мутІигІал рукІана гьел . Гьанже нужги гьелъул ясаллъун ккола , нужеца лъикІлъиги гьабулеб бугони , балагьалдаса хІинкъулелги гьечІони .
60003006	
60003007	Гьединго нужецаги , росал , руччаби нужедаса загІипал рукІинги лъан , гІакъилго-цІодорго гьабе гьезие рослъи . Гьезул хІурмат гьабе , нужее гІадин , гьезиеги насиблъулелъул абадияб гІумру . Нужер гьари-дугІаялъе сунцаниги квалквал гьабизе бегьуларо .
60003008	Къокъго абуни , нуж киналго цоцалъ рекъон рукІа , цоцазул къварилъи-гІатІилъи бацІцІе , нужерго диналъул вацал рокьа , цоцалъ хІалимго-хІеренго рукІа .
60003009	Квешлъи гьабурасе квешлъиги гьабуге , рогьо барасда рогьоги баге , гьелъул гІаксалда , нужеца абе гьесда баркат лъегийилан . ХІакълъунго гьедин гьабизе ахІулел руго нуж Аллагьас , гьелъухъ нужеда баркат лъезе .
60003010	ТІехьалда буго : « ГІумру рохалида ине ва лъикІал къоял тІаде рачІине бокьарас чияр бициналдаса мацІги цІуне , гьереси бициналдаса кІалги цІуне » .
60003011	Квешлъи рикІкІад гьабе , лъикІлъи гьабичІого тоге . Дуца рекъел балагье , гьелда хадув лъугьа мун .
60003012	Муъминзабазул букІунаро БетІергьанас цІунулареб нух , гьезул гьари-дугІаялъухъ гІенеккула Гьев , квешлъи гьабуразда дандеги чІола .
60003013	БитІараб гьабизе нужеца хІаракат бахъулеб бугони , лъида кІолеб нужее зарал-зиян гьабизе ?
60003014	Нуж ритІун хьвадулел рукІин сабаблъун гІазаб-гІакъуба хІехьезе кканиги , Аллагьасул баркат рещтІуна нужеде . Лъикьаниги хІинкъуге , сундулниги ургъел гьабуге .
60003015	МасихІ ТІадегІанавлъун ккве нужерго рекІелъ . Сунде нужер хьул бугебилан гьикъулевщинасе нужерго сабруялдалъунги адабалдалъунги жаваб кьезе хІадурго рукІа нуж кидаго .
60003016	МасихІиде цолъарал нужелъ бугеб лъикІаб гІамал-хасияталда бугьтан лъун данде кІалъалел чагІи инжитлъизе , нужеца намус бацІцІад цІуне .
60003017	ЛъикІлъи гьабуралъухъ гІазаб-гІакъуба хІехьейго лъикІ ( гьелъие Аллагьасул къадар батани ) , — квешлъи гьабуралъухъ гьеб хІехьеялдаса .
60003018	Нилъ Аллагьасде гІагарлъизе киназего гІоло цо нухалъ хведалха МасихІ ГІиса , — мунагьал ругезе гІоло хведалха мунагьго гьечІев . Гьесул черх чІвана , амма РухІалъ гьев цІидасан чІаголъизавуна .
60003019	Гьеб РухІ ана жужахІалъур ругел рухІазда цІияб хабар бицине .
60003020	Гьел рукІана , НухІ аварагас гама гьабулеб заманалда , Аллагь жиндирго кІудияб сабруялда валагьун чІун вукІаниги , Гьесухъ гІенеккичІезул рухІал . НухІида цадахъ дагьал чагІи гурони хвасарлъичІо , микьго чи ворчІана тІупаналъул лъададаса .
60003021	ТІупаналъул лъим ккола гьанже нуж хвасарлъулеб лъадалъ ччун рахъиялъул гІаламатлъун . Черхалдаса хъублъи чуризе гуро нуж лъадалъ ччун рахъулел , — ГІиса МасихІ хваралъуса вахъинавиялдалъун нужер намус бацІцІалъизабейилан Аллагьасда гьаризейин .
60003022	Гьев зодове ана ва Аллагьасул кваранаб рахъалда гІодов чІун вуго . Гьесие мутІигІал руго малаикзаби , гьезул бутІрул ва хІакимзаби .
60004001	Жиндир черхалъ гІазаб-гІакъуба хІехьезе ккараб мехалда МасихІил рукІарал гІадинал пикрабаз нужерго ракІал къвакІизаре , — черхалъ гІазаб-гІакъуба баччизе ккарас мунагьазде мугъ рехулелъулха ,
60004002	хутІараб гІумру , чорхол гьаваялъе бокьухъе гуреб , Аллагьасул амруялги тІуразарун , тІамизелъун .
60004003	Мажусиязе бокьулеб куцалда , пасалъиялдаги чорхол гьаваялдаги хадур ун , гьекъолдулаго , гьакълил рокъоса къватІире рахъинчІого кеп-гІоркьалда ва гьересиаллагьзабазе инжитаб-къабихІаб гІибадат гьабулаго тІамураб гІеларищ нужеца цебехун букІараб гІумру ?
60004004	Жидерго гьел гІасиял ишазулъ нуж гІахьаллъунгутІиялда гІажаиблъи гьабун гьез нуж какулел руго .
60004005	Амма чІагоязеги хваразеги суд гьабизе къачІан вугесда цебе жаваб кьезе ккелебха гьез .
60004006	Кинабгоги рижиялъе гІадин , жидееги суд гьабун букІарал хвараздаги Рохалил хабар лъазабуна , хварал чагІигицин , Аллагь гІадин , хвел гьечІеллъун лъугьине .
60004007	Гьаб дуниял ахирлъулеб буго . Аллагьасе гьари-дугІа гьабизе бажарулеб хІалалда цІодорго чІа , ригьун рукІа .
60004008	РакІ-ракІалъго цоцазе рокьа . Гьеб буго аслияб жо — рокьиялъ гІемерал мунагьал рахчула .
60004009	Нодо букІкІинчІого гьабе цоцазе гьоболлъи .
60004010	Аллагьас нужер щивав чиясе кьураб баркатаб гьунар цоцазе пайдаялъе хІалтІизабе , батІи-батІиял хъулухъазде тІамурал лъикІал чагІаз гІадин .
60004011	КІалалда гьунар бугес вагІза-насихІат гьабе , хъулухъалъе гьунар бугес , Аллагьас жиндие кьураб къуват-жаналда рекъон , хъулухъ гьабе , — нужеца гьабулебщиналъухъ гІадамаз , абадул абадиялъ жиндир реццги къудратги тІаса ине гьечІев ГІиса МасихІил цІарги рехсон , Аллагьасе рецц гьабизе . Амин !
60004012	ЗахІматаб-къваридаб къо тІаде бачІунилан гІажаиблъи гьабуге , дир хириял , нужеца , хІикматаб иш лъугьанилан ракІалдеги ккоге .
60004013	МасихІие букІараб гІадаб гІазаб-гІакъуба нужееги насиблъиялдаса рохун рукІа нуж , гьесул къудрат загьирлъараб къоялъ рохуца холел рукІине .
60004014	Гьардарал гурищ нуж , МасихІиде иман лъей сабаблъун инжит-хІакъир гьарулел ругел , Аллагьасдасан рещтІараб къудраталъул рухІ нужелъе лъугьун бугелъулха !
60004015	Бидуласе , цІогьорасе , яги цогидав такъсирчиясе , ялъуни мацІихъанасе букІунеб тамихІалъул гІазаб-гІакъуба хІехьезе ккогеги нужер цонигияс .
60004016	Амма гьеб кинабго христианав вукІин сабаблъун кколеб бугони , намуслъизе ккеларо . МасихІил агьлуялъул вугилан Аллагьасе рецц гьабе .
60004017	Иман лъуразул агьлуялдасан байбихьун , киназего Аллагьас суд гьабулеб заман тІаде щун буго . Гьес нилъедасан байбихьи гьабулеб бугони , Аллагьасул Рохалил хабаралда божичІезул ахир кинабдай букІина ?
60004018	ТІехьалда буго : « Муъминчиясегицин хвасарлъизе захІмалъулеб мехалда , иман гьечІев мунагьчиясул щибдай ккела ? » — ян .
60004019	Гьединлъидал Аллагьасул къадаралдалъун гІазаб-гІакъубаялда ругез лъикІлъи гьабичІого тоге , нилъ Рижарасул ва РагІи холаресул амруялда разилъун чІа .
60005001	Нужго гІадин , иман лъуразул агьлуялъул бетІерлъун вугев , МасихІица хІехьараб гІазаб-гІакъубаги бихьарав ва загьирлъизе бугеб къудраталъул ирсги насиблъулев дица нужер агьлуялъул бутІрузда гьарулеб буго :
60005002	Аллагьас нужехъе кьураб рехъае вехьлъи гьабе , Аллагь разилъиледухъ гьелъул тІалабги гьабе , нужеда тІадаб бугилан гуреб , — рекІелъ рокьигун ,
60005003	ужра-мухьалде хьул лъун гуреб , — Аллагьасе хъулухъ гьабизе бугеб гъира-шавкъгун . Нужеда божун таразе ханлъи гьабуге , рехъадулъ ругезе мисал бихьизабе .
60005004	КІудияв Вехь тІаде вачІараб мехалъ , гьес нужер ботІрода лъела киданиги холареб таж .
60005005	Гьанже , гІолохъаби , нужги чІахІиязе мутІигІлъе . Цоцаздехун хІеренлъи-хІалимлъиялъул рачел къай . ТІехьалда буго : « Аллагь чІухІаразда дандечІола , хІалимазда гьесул баркат лъола » , — ян .
60005006	Аллагьасул къуватаб кверщаликь хІеренго-хІалимго рукІа , болжал цІараб къоялъ гьес нуж тІадегІанлъизарулин .
60005007	Сункьаниги хІинкъичІого , кинабго гьесде тІамун те . Гьес нужер тІалаб гьабулелъулха .
60005008	ЦІодорго чІа , рорчІи ккве , нужер тушман илбис нужеда сверун лъугьун бугебин , тІу-тІун бан кваназе чан балагьулаго гІергІедулеб гъалбацІ гІадин .
60005009	ТІолабго дуниялалда ругел нужер вацалги гьединабго гІазаб-гІакъубаялда рукІинги лъан , божи-иманги щулалъизабун , нуж илбисалда дандечІа .
60005010	Дагьаб заманаялъ гІазаб-гІакъуба хІехьон хадубин абуни , МасихІиде цолъун ругел нуж , жиндирго къудраталдалъун абадияб гІумруялде ахІарав , цІоб гІатІидав Аллагьас цІидасан тІадегІанлъизарила , нужер божи-иман цІикІкІинабила , нужелъ къвакІи-яхІ бижизабила ва кьучІ щулалъизабила .
60005011	Гьесул къудрат абадияб-даимаб буго ! Амин !
60005012	Божизе бегьулев вац вугилан дица рикІкІунев Сильваница кумекги гьабун , гьаб къокъаб кагъат хъвана нужехъе , нуж къвакІун чІезе ва хІакълъунго гьеб кинабго Аллагьасул баркат букІиналда нуж божизе . Аллагьасдасан бачІараб баркаталъул нух щулаго ккве .
60005013	Нужго гІадин , Аллагьас тІаса рищарал иман лъуразул Вавилоналда бугеб агьлуялъулги ва дица васлъун тарав Маркилги салам буго нужеде .
60005014	Цоцазда баун салам гьабе . МасихІиде цолъун ругел нуж киналго сах-саламат хутІаги !
61001001	ГІиса МасихІил лагъ ва чапар Симеон Пётрица гьаб кагъат хъвалеб буго нижее гІадинаб цІакъго къиматаб божи-иман жидее щваразухъе . Божи-иман лъедал , нилъер Аллагьасда ва нилъ хвасар гьарурав ГІиса МасихІида цере ритІухълъараллъун рикІкІана нужги .
61001002	Аллагь ва нилъер ТІадегІанав ГІиса тІубанго лъаралъухъ рекъелги цІобги цІикІкІаги нужее !
61001003	Аллагьасул къудраталъ нилъее кьуна хІалалаб-бацІцІадаб гІумруялъе хІажалъулебщинаб жо . Жиндир къуваталъулги лъикІлъиялъулги бутІа щвезелъун жинца нилъ ахІарав МасихІ нилъеда лъана .
61001004	Гьес нилъее сайигъат гьабуна жинца рагІи кьун букІараб кІудияб ва хирияб хазина , — гьелъул кумекалдалъун гьаб дуниялалда ругел гІадамал пасалъиялде ва хвалде рачунел къасдаздаса цІунун , нужее илагьиябщиналъул бутІа щвезе .
61001005	Гьединлъидал кутакаб хІаракат бахъе нужерго божи-иманалде лъикІаб гІамал жубазе , лъикІаб гІамалалдеги гІелму-лъай жубазе ,
61001006	гІелму-лъаялдеги нужедаго квелъ базе кІвей жубазе , нужедаго квелъ базе кІвеялдеги сабру жубазе , сабруялдеги муъминлъи жубазе ,
61001007	муъминлъиялдеги вацлъи жубазе , вацлъиялдеги рокьи жубазе .
61001008	Гьеб кинабгойин нужелъ букІине кколеб ! Нужелъ гьеб гьарзаго бугони , нужеда цІикІкІун лъала нилъер ТІадегІанав ГІиса МасихІ , щибго пайда гьечІеллъун ва сундуего ярагьунареллъунги лъугьинаро нуж .
61001009	Гьеб кинабго жиндилъ камурасда канлъи бихьуларо : гьесда кІочон тана жиндир цересел мунагьал чурун рукІин .
61001010	Гьединлъидалин , вацал , нужеца цІикІкІараб хІаракат бахъун тасдикъ гьабизе кколеб нуж Аллагьас ахІарал ва тІаса рищарал чагІи рукІин . Гьедин хьвадани — нужер хІетІе киданиги тариларо !
61001011	Нужее гьарзаго щвела нилъер ТІадегІанав ва нилъ хвасар гьарурав ГІиса МасихІил абадияб ПарччахІлъиялде жанире лъугьине ихтияр .
61001012	Гьединлъидал дица нужеда гьеб кидаго ракІалде щвезабила , — нужее загьирлъараб хІакъабщинаб нужеда гьанжего лъалеб бугониги ва щулаго ккун бугониги .
61001013	Дир чорхолъ рухІ бугебгІан заманаялда нахъаса къотІичІого гьеб нужеда ракІалде щвезаби дица дида тІадаб ишлъун рикІкІуна .
61001014	Дида лъала дир чорхолъ рухІ гІемераб мехалъ хутІизе гьечІеблъи . Гьеб дие загьир гьабуна нилъер ТІадегІанав ГІиса МасихІица .
61001015	Амма дица дида кІварабщинаб гьабила , — дун ун хадубги , бокьараб мехалда нужеда гьеб ракІалде щвезе .
61001016	Нилъер ТІадегІанав ГІиса МасихІ жиндирго къудратгун тІадвуссине вукІиналъул хІакъалъулъ нужеда бицунаго , нижеца такрар гьаричІо лъицаялиго сихІирго ургъарал гьерсал .
61001017	Ниж руго жиндирго Эмен — Аллагьасдасан бачІараб гьесул кІодолъиги къудратги нижерго беразда бихьарал гІадамал . Гьеб мехалъ гьесда рагІана Къудратав БетІергьанасул гьаракь : « Гьав вуго Дие вокьулев Дир Вас . Гьасдаса вохун вуго Дун » .
61001018	Зобалаздасан бахъараб гьеб гьаракь нижедаго рагІана , мукъадасаб магІарда ниж гьесда цадахъ рукІараб мехалъ .
61001019	Гьелъ нилъер дагьабги цІикІкІун ракІчІезабулеб буго аварагзабазул рагІаби ритІухълъун рукІиналда . Нужеца гьел рагІаби гІадахъ росани , нуж ритІарал рукІина . Жеги бакъул кунчІи чІвалелде ва нужер рекІелъ Рогьалил ЦІва баккилелде , бецІлъуда рекІараб чирахълъун рукІина нужее гьел рагІаби .
61001020	Амма сундасаго цебе ракІалда чІезабизе ккола ТІухьдузда хъвараб цониги калимаялъул магІна живго лъугьун инсанас гьабизе бегьулареблъи .
61001021	Инсанасе бокьунилан Аллагьасул цониги калима рещтІинчІелъулха ракьалде . Аллагьасул калам инсанас халкъалъе бицунаго , Илагьияб РухІалъин гьев кІалъазе тІамулев .
61002001	Амма ГІизраилалъул халкъазда гьоркьор гьересиаварагзаби рукІаралго гІадин , нужеда гьоркьорги рукІине руго гьересинасихІатчагІи . Гьез нужехъе балъгого росун рачІина кина-щинабго щущазабулел гьерсал . Гьез инкар гьабизе буго жалго тархъан гьарурав ТІадегІанав ПарччахІасдаса , гІасияб гІажал жидедаго тІаде хехгого цІазе буго .
61002002	ГІемерисез мисал босила гьезул пасалъиялдаса , ва гьеб бихьидал гІадамал хІакъабщиналъул нух какизе лъугьина .
61002003	Гьел руго гІорцІиго лъаларел чагІи . Жидецаго ургъун рахъарал харбалги нужее рицун , лъикІго бечелъила гьел . Амма гьезие некІого къотІараб хІукму кватІизе гьечІо , гьезде бачІинесеб балагь-гІазабги гъапуллъун гьечІо !
61002004	Мунагь гьабурал малаикзабаздагицин гурхІичІо Аллагь : гьес гьел жужахІалъур тІамуна ва Суд гьабулеб къо тІаде щвезегІан бецІлъиялъул рахсаца рухьун тана .
61002005	РитІухълъи тІибитІизабизе витІарав НухІги ва гьесда цадахъ анкьго чиги хутІизегІан , цогидал гІадамаздаги гурхІичІо Аллагь , мунагь-хІакъалъул агьлуялде тІупан тІураб мехалда .
61002006	Содом ва Гоморра шагьарал щущазаризе хІукмуги гьабун , гьел рохъоялде сверизаруна , гьез гІадинаб пасалъи хадубккунги гьабулезе дарслъун букІине .
61002007	Амма Аллагьас хвасар гьавуна гІорхъулъа борчІараб хъахІбалъиялде руссарал гІадамазул хьвада-чІвадиялъ тату хвезабурав ва вацІцІадго чІарав ЛутІ .
61002008	Гьезда гьоркьов вацІцІадго хьвадарав гьев чиясул бацІцІадаб рекІее щибаб къоялъ гІазаб кьолаан гьез гьабулебщинаб бихьулебги рагІулебги букІиналъ .
61002009	БетІергьанасда лъала рацІцІадал гІадамал гІакъуба-къварилъиялдаса хвасар гьаризе , пасатал чагІазейин абуни , Суд гьабулеб къо тІаде щвелалдегоцин тамихІ гьабичІого толаро .
61002010	Жидерго гьаваялъ рижизарурал хъубал къасдазда хадур унел ва гьесул амруял рикІкІинего рикІкІунарел гІадамазе бищун цІикІкІараб тамихІ гьабула Аллагьас . Гьел адаб гьечІел ва намусги гьечІел гІадамал хІинкъуларо зобалазда ругел къудратал малаикзаби какизе .
61002011	Гьел квешал гІадамаздаса гІемерго къуватал ва гучал ругониги , малаикзаби намуслъула БетІергьанасда цебе гьединал гІадамазда гІайиб чІван гьел какизе .
61002012	Гьел гІадамал релълъуна гудраца кквезе ва чІвазе рижарал гІакълу гьечІел хІайваназда . Жидер гІакълу нахъгІунтІуларебщинаб какула гьез . ЧІвазе рижарал хІайванал гІадин , хвалде гІагарлъула гьел .
61002013	Жидеца гьабураб квешлъиялъухъ шапакъатлъун квешлъи щвела гьезие . ГІадада-къад гьабулеб пасатаб гьекъел-кванай гьуинаб буго гьезие . Гьел руго инжитал ва хъубал гІадамал . Гьез лазат босула нужеда цадахъ цо хІарччида нахъа гІодор чІараб мехалъгицин нуж гуккулел рукІиналдаса .
61002014	ХъахІбалъиялъул гурони пикруги гьабуларо , мунагьал гьарунги гІорцІуларо . РакІ загІипал гІадамал гьез къорикье ккезарула . ХъантІиялъе куцун руго гьез жалго . Аллагьасул нагІанаялъе мустахІикълъана гьел !
61002015	БитІараб нухги тун , къосун ккун руго гьел . Квешлъиялъухъ щолеб гІарцуца къосинавурав Беъорил вас БилгІамил нухдасан ана .
61002016	Амма гьес гьабулеб букІараб квешаб къасд къватІиб чІвана : мацІ лъалареб жиндирго хІамица , инсанасул мацІалдалъун кІалъан , гьеб гІантаб жо гьабизе биччачІо .
61002017	Гьел гІадамал релълъуна ракъварал иццазда , гьороца хъамулел накІкІазда ! Гьезие хІадурун буго жужахІалъул абадияб бецІлъи .
61002018	Гьезул кІалдир ругьунлъун руго жалго реццулел ва гьодорал рагІаби . Къосараб гІумру гьабулездаса гьанжего-гьанже рикІкІалъизе байбихьарал гІадамал гьез квегъун буссунареб чорхол гьаваялъул гьиналъ кквезе тІамула .
61002019	Гьел гьересинасихІатчагІаз рагІи кьола гІадамал жидеца тархъан гьарилилан , амма гьел жалго руго пасалъиялъул лагъзал . Бергьарасул лагълъун къурав кколелъулха !
61002020	Нилъер ТІадегІанав ва нилъ хвасар гьарурав ГІиса МасихІ лъаялдалъун гьел гьаб дуниялалъул къабихІлъиялдаса рикІкІалъун рукІана , амма кІиабизеги нухкъосуде ккеялъ къезаруна . Цебе букІаралдасаги квешаб хІалалде ккана гьел
61002021	БитІараб Нух лъан букІинчІебани лъикІаб букІинаан гьезие , гьеб нухги лъан хадуб гьезде божилъи гьабураб илагьияб амруялдаса кьуризегІан !
61002022	Гьезие лъугьараб жоялъ бихьизабула гьадинал кицаби ритІарал рукІин : « Гьве тІадбуссун бачІуна жинцаго лагІараб жо чІикІизе » ва « Чурун хадубги болъон хІарщулъ гебегахъдула » .
61003001	Гьале дица нужехъе кІиабизеги кагъат хъвалеб буго , дир хириял . Гьал кагътазда жаниб дица хІаракат бахъулеб буго , нужеда ракІалде щвезабун , нужелъ рацІцІадал пикраби рижизаризе .
61003002	Бичасул аварагзабаз абурал рагІаби ва нужехъе рачІарал чапарзабаз бицараб нилъ хвасар гьарурав ТІадегІанасул амру нужеца ракІалдаса ине биччаге .
61003003	Сундасаго цебе нужеда лъазе ккола дуниялалъул ахирисел къоязда рачІине рукІин жидерго къасдазул нухдасан унел ва намус гьечІел гІадамал .
61003004	ГІад-хочІ гьарун , гьез абизе буго : « ВачІинилан рагІи кьурав гьев щайха вачІунев гьечІев ? Гьале нилъер умумулги цереса ана , амма кинабго хутІун буго дуниял бижараб мехалъго букІараб хІалалда , щибго хиси ккечІого » .
61003005	Гьезда кІочон толеб буго авалалдаго , Аллагьас амру гьабун , зобалги ракьги рижун рукІараблъи . Ракь бижана лъададасан ва лъададалъун .
61003006	Цинги гьеб тІупаналъул лъадалъ тІерхьана .
61003007	Гьанже ругел зобалги ракьги Суд гьабулеб къо щвезегІан цІунизе руго Аллагьас . Суд гьабулеб къоялъ зобалги ракьги рухІун лъугІила , киналго пасатал гІадамаздеги хвел рещтІина .
61003008	Нужеда кІочон тоге , дир хириял , БетІергьанасе цо къоги азарго сон гІадин букІунеблъи , азарго сонги цохІо къо гІадин букІунеблъи .
61003009	Гьев кватІулев вугилан цо-цо гІадамаз рикІкІунеб бугониги , БетІергьан кватІулев гьечІо кьураб рагІи тІубазабизе . ХІакъикъаталда гьес сабру гьабулеб буго : гьесие бокьун гьечІо нужер щивниги гІадада хвезе — бокьун буго киналго кантІун жиндего руссине .
61003010	ТІадегІанасул Къо бачІине буго тохлъукьего , цІогьор гІадин . Гьеб Къоялъ , кутакалда гъугъадун , зобал тІубанго тІагІина , дуниялалда бугебщинаб цІа рекІун бухІила . Гьебмехалъ къватІирчІвала ракьалда лъугьарал тІолалго ишал .
61003011	Кинабго гьедин биххун-щущан инехъин бугелъул , нужеца гьабизе ккола бацІцІадаб ва Аллагьасде мутІигІаб гІумру .
61003012	Аллагьасул Къо бачІиналъухъ — цІа рекІун зобал щущан унеб ва зобалазда ругелщинал цІадулъ риун унеб къо бачІиналъухъ — ралагьун чІун руго нуж , хехго бачІагиян гІашикълъун руго !
61003013	Нилъ ралагьун чІун руго , гьес рагІи кьураб къагІидаялъ , цІиял зобал ва цІияб ракь бижиялъухъ . Гьенибин ритІухълъи букІунеб !
61003014	Гьединлъидал , дир хириял , гьеб къо бачІиналъухъ ралагьун чІун , рацІцІадаллъун , гІайиб гьечІеллъун ва Аллагь разилъулеллъун рукІине хІаракат бахъе .
61003015	Нужеда лъазе ккела БетІергьанасул кІудияб сабруялдалъун нуж хвасарлъизе рукІин . Аллагьас гьесие кьураб гІакъиллъиялдалъун гьелъул хІакъалъулъин нужеда бицараб нилъер хирияв вац Павелицаги .
61003016	Гьес гьелъул хІакъалъулъ бицунеб буго жиндирго киналго кагътазда . РичІчІизе захІматал жалги руго гьенир , лъавукъал ва цо хІал кколарел гІадамаз , цогидал тІухьдузда хъваралъулго гІадин , гьезулги магІна мекъи сверизабула , — жидедего гІасияб балагь бачІиналъе сабаблъун ккезе .
61003017	Нужеца , дир хириял , нужеда гьеб цебеккунго лъалелъул , нужго цІуне ! Намус гьечІел гІадамазул гьересиялъ хадур цІазе ва мугъчІвазе бугеб щулияб сангаралдаса махІрумлъизе чІоге ! Нилъер ТІадегІанав ва нилъ хвасар гьарурав ГІиса МасихІги гьесул лъикІлъиги лъикІго ва цІикІкІун лъазабун , нужго камиллъе . Гьесие рецц гьанжеги ва абадул абадиялъги . Амин .
61003018	
62001001	Авалалдасанго букІараб , нижеда рагІараб , нижерго беразда бихьараб , ниж жиндихъ ралагьараб , нижеца жинда кверал хъвараб ЧІаголъиялъулаб РагІул хІакъалъулъ хъвалеб буго нужехъе .
62001002	Абадияб гІумру загьирлъана , ва нижеда гьеб бихьана , ва нижеца гьелъие нугІлъи гьабулебги буго . Нужеда лъазабулебги буго Инсуда аскІобги букІараб , нижееги загьирлъараб гьеб абадияб гІумруялъул хІакъалъулъ .
62001003	Нижедаго бихьаралъулги рагІаралъулги хІакъалъулъ нужедаги лъазабулеб буго , нижги нужги цо агьлулъун лъугьине бокьун . ХІакълъунго нилъ руго Инсулги ва гьесул Вас ГІиса МасихІилги агьлу .
62001004	Нижер рохел гьарзалъизе бокьун хъвалеб буго гьаб кагъат нужехъе .
62001005	Аллагь Нур вугин ва гьесулъ бецІлъи гьезего гьечІин абун МасихІидасан рагІараб хабар гьале нужедаги лъазабулеб буго .
62001006	Гьесул агьлу бугиланги абун нилъ бецІлъуда хьвадулел ругони , нилъеца абулебги гьабулебги гьересилъиларищ ?
62001007	Аллагь Нуралъулъ вугев гІадин , нилъги Нуралда гъоркь хьвадулел ругони , гьебмехалда цо агьлулъун лъугьуна нилъ ва Аллагьасул Вас ГІисал биялдалъун чурула нилъер киналго мунагьалги .
62001008	Нилъеда мунагь гьечІилан нилъеца абулеб бугони , гьеб букІина нилъго нилъецаго гуккилъун . Гьебмехалда хІакъабщинаб букІинищ нилъер рекІелъ ?
62001009	Гьесда цере нилъеца нилъерго мунагьал рехсани , рагІи кьучІав ва ритІухъав Аллагь тІасалъугьуна , гьес нилъ кинабго квешлъиялдаса рацІцІад гьарула .
62001010	Мунагьго гьабичІилан нилъеца абуни , Аллагьас гьереси бицунеб бугин аби кколагури гьеб . Гьебги ккола гьесул РагІуе нилъер рекІелъ бакІ батичІолъи .
62002001	Гьаб дица нужехъе хъвалеб буго , дир лъимал , нужеца мунагьал гьаричІого рукІине . Цо лъицаниги мунагь гьабуни , нилъер вуго гьесул рахъалъ Инсул судалда кІалъазе ритІухъав чи — ГІиса МасихІ .
62002002	Гьев вуго нилъер мунагьал чуризе къурбан , цохІо нилъер гурелги , тІолабго гІаламалъул мунагьал чуризе къурбан .
62002003	Нилъеда Аллагь лъалев вукІин бихьула нилъеца гьесул амруял тІуразарулел ругони .
62002004	Жинда гьев лъалинги абулев , амма гьесул амруял тІуразаруларев чи гьерсихъан вуго , хІакъабги гьечІо гьесулъ .
62002005	Гьесул рагІи тІубазабулев чиясулъ хІакълъунго камиллъула Аллагьасде рокьи . Гьелдасанин нилъеда лъалеб нилъ гьесде цолъун рукІин .
62002006	Аллагьгун жив цолъун хутІулин абулевги хьвадизе ккола ГІиса МасихІ хьвадарав гІадин .
62002007	Нужее цІияб амру гьабизе гуро , дир хириял , дица нужехъе хъвалеб бугеб . Гьеб буго авалалдаго нужее гьабун букІараб цебегосеб амру . Гьеб цебегосеб амру ккола нужеда рагІун букІараб рагІи .
62002008	Амма гьале цІияб амру гьабулеб буго нужее — хІакъабщинаб ГІисалъги нужелъги бихьулеб бугелъул , бецІлъи лъутулеб бугелъул ва хІакъаб канлъиги рещтІун бугелъул .
62002009	Жив канлъуда вугиланги абулев , амма жиндирго диналъул вац вокьуларев чи жеги бецІлъуда вуго .
62002010	Жиндирго вац вокьулев чи канлъуда хутІула ва гьесдалъун щивниги къосинеги гьечІо .
62002011	Жиндирго вац вокьуларев чи бецІлъуда вуго , бецІлъуда хьвадулевги вуго . БецІлъиялъ берал бецлъизарун ругелъул , кивехун иневали лъаларого хутІун вуго гьев .
62002012	Гьале дица нужехъе хъвалеб буго , дир лъимал , ГІисал цІар сабаблъун мунагьал чурун ругелъул .
62002013	Гьале нужехъе хъвалеб буго , умумул , авалалдаго вукІарав нужеда лъан вугелъул . Нужехъеги хъвалеб буго , гІолилал , илбис къезабизе кІун бугелъул нужеда .
62002014	Дица нужехъе хъвана , дир лъимал , Эмен нужеда лъан вугелъул . Дица нужехъе хъвана , умумул , авалалдаго вукІарав нужеда лъан вугелъул . Дица нужехъе хъвана , гІолилал , нуж къуватал ругелъул , Аллагьасул рагІиги нужелъ бугелъул ва илбис къезабизеги кІун бугелъул нужеда .
62002015	Гьаб дуниялги бокьуге , дуниялалда бугебги бокьуге . Дуниял бокьулесулъ Инсуде рокьи гьечІо .
62002016	Дуниялалда бугебщинаб кколелъул чорхол гьаваги , берзул гьаваги ва гьаб дуниялалъул боцІудаса чІухІиги . Гьеб Инсудасан бачІараб гуро , дуниялалдасан бачІараб буго .
62002017	Дуниял лъутун унеб буго , гьелдаго цадахъ унеб буго гьелъул чІухІи-гьаваги . Амма Аллагьасул амру тІубазабулев чи абадиялъго хутІила .
62002018	Ахирзаман гІагарлъулеб буго , дир лъимал . Нужеда рагІун букІана Тажал ( МасихІил тушман ) вахъине кколилан . Гьанже гьел МасихІил тушманзаби гІемерлъун ругелъулин нилъеда лъалеб бугеб ахирзаман гІагарлъун букІин .
62002019	Гьел нилъеда гьоркьосан рахъана , амма гьел нилъерал рукІинчІо . Нилъерал рукІаралани , нилъгун хутІилаан гьел . Амма киналгоги нилъерал рукІинчІолъи загьирлъизейин гьел нилъеда гьоркьоса арал .
62002020	Нужелъе Илагьияб РухІ ГІисадалъун рещтІана , гьединлъидал нужеда кинабго лъала .
62002021	ХІакъабщинаб нужеда лъаларилан гуро дица нужехъе гьаб хъвалеб бугеб , хъвалеб буго нужеда гьеб хІакъабщинабги лъалелъул ва кинаб букІаниги гьереси гьелдасан бижулареблъиги лъалелъул .
62002022	МасихІ гурилан ГІисаде абулев чиги гьерсихъан гурев ватани , гьерсихъан щивха цинги кколев ? Гьединав чи ккола Инсудасаги Васасдасаги инкар гьабурав Тажал .
62002023	Васасдаса инкар гьабулевщинав чияс Инсудасаги инкар гьабула . Вас къабул гьавуравщинав чияс Эменги къабул гьавула .
62002024	Авалалдаго нужеда рагІарабщинаб нужелъго цІуне . Авалалдаго рагІарабщинаб нужелъ хутІани , нужги хутІулелха Инсулъги Васасулъги .
62002025	Васас нилъее рагІи кьун буго абадияб гІумру насиблъулилан !
62002026	Нуж къосинаризе къваригІаразул хІакъалъулъин дица гьаб нужехъе хъвалеб бугеб .
62002027	ГІисадалъун рещтІараб Илагьияб РухІ нужелъ хутІулеб бугелъул , нужеда лъицаниги малъизе кколаро . Амма гьеб Илагьияб РухІалъ нужеда кинабго малъулеб бугелъул , гьеб хІакъаб бугелъул ва гьересиги гьелъулъ гьечІелъул , гьелъ малъухъе нуж МасихІгун цолъун рукІа .
62002028	Гьанже , дир лъимал , МасихІгун цолъун рукІа , гьев рещтІараб мехалда хІинкъичІого рукІине ва гьев вачІаравго намуслъун лъутизе ккечІого рукІине .
62002029	Гьев ритІухъав вукІин лъалев чиясда лъала ритІухъго хьвадулелщиналги Аллагьасул лъимал кколеллъи .
62003001	Нилъ Аллагьасул лъимал ругилан абизе ва хІакъикъаталдаги гьеллъун рукІинеги Инсуца нилъее кьун бугеб рокьиялъухъ балагье нуж . Гьаб дуниялалъул гІадамазда Аллагь лъаларелъул , нилъги рикІкІунел гьечІо гьез .
62003002	Гьанже нилъ Аллагьасул лъимал руго , дир хириял , амма щаллъун нилъ рукІинелали жеги загьирлъун гьечІо . Амма нилъеда лъала , МасихІ вачІараб мехалда , нилъ гьесда релълъунеллъи , кинав вугевали гьев нилъеда вихьизе вугелъул .
62003003	Гьев вацІцІадав вугелъул , гьевго гІадин вацІцІалъула гьединаб хьул гьесде лъунщинавги .
62003004	Мунагь гьабулевщинас къанунги хвезабула , къанун хвезаби бугелъулха мунагьги .
62003005	Нужеда лъала МасихІ нилъер мунагьал чуризе гІоло загьирлъаравлъи ва гьесда мунагь гьечІеблъиги .
62003006	Гьесде цолъун вугевщинас мунагь гьабуларо , мунагь гьабулевщинасдаги гьев вихьунги лъанги гьечІо .
62003007	Лъицаниги нужго къосинаризе гурин , дир лъимал : МасихІ ритІухъав вугев гІадин , ритІухъав вукІуна ритІухъабщинаб гьабулевги .
62003008	Мунагь гьабулевги илбисалъул рахъалда вуго , авалалдаса бахъарабго мунагь гьабулеб бугелъул гьеб . Илбисалъул ишал хвезаризейин Аллагьасул Вас загьирлъарав .
62003009	Аллагьасдасан лъугьаравщинас мунагь гьабуларо , гьесулъ Аллагьасул тІабигІат бугелъул . Гьесда мунагь гьабизе кІоларо , гьев Аллагьасдасан лъугьун вугелъул .
62003010	Гьеле гьелдалъун ратІа гьаризе лъала Аллагьасул лъималги илбисалъул лъималги : ритІухъаб гьабуларевщинавги ва жиндирго вац вокьуларевщинавги Аллагьасдасан гуро .
62003011	Авалалдасанго нилъехъе амру бачІун букІиндалха нилъ цоцазе рокьайилан .
62003012	Илбисалда нахъвилълъун жиндирго вац чІварав Къабил гІадин рукІунге . Щай гьес вац чІварав ? Гьесул ишал квешал рукІиндал ва вацасул ишалги ритІухъал рукІиндал чІвана .
62003013	Гьединго гьаб дуниялалъе нуж рокьунгутІиялда гІажаиблъуге , вацал .
62003014	Нилъеда лъала нилъ хвалдаса гІумруялде рачІараллъи ва гьебги загьирлъана вацал рокьиялдалъун . Рокьуларев — хвалил кверщаликь хутІула .
62003015	Жиндирго вац вокьуларевщинав ккола чи чІвалев чи . Нужеда лъала чи чІвалев цониги чиясулъ абадияб гІумру хутІулареблъиги .
62003016	Нилъее гІоло гьес жиндирго рухІ кьеялдалъун лъана нилъеда МасихІил рокьи , нилъецаги вацазе гІоло рухІ кьезе ккола .
62003017	Дуниялалъул бечелъи жиндир бугев чиясда жиндирго вац мискинго вихьидал гьев кьурун вуссунев вугони , Аллагьасде рокьи гьесулъ кисаха букІинеб ?
62003018	РачІа , дир лъимал , нилъго цоцазе рокьилин , рагІудалъунги кІал-мацІалдалъунги гуреб , ишалдалъунги ва хІакъабщиналдалъунги .
62003019	Гьединин нилъеда лъалеб нилъ хІакъабгун рукІин ва гьединин , нилъерго намусалъ нилъеда гІайиб чІвалеб мехалда , Аллагьасда цебе нилъеца ракІалги парахалъизарулел . Аллагь нилъер намусалдаса тІадегІанав вугелъул ва гьесда кинабго лъалелъул !
62003020	
62003021	Нилъер намусалъ нилъеда гІайиб чІвалеб гьечІони , Аллагьасда цебе нилъер ракІ сородуларо .
62003022	Нилъеца гьесул амрабиги тІуразарулелъул ва гьесие бокьарабги гьабулелъул , щиб гьараниги щола нилъее гьесдасан .
62003023	Гьесул амру буго нилъ гьесул вас ГІиса МасихІида божайилан ва МасихІица нилъеда лъазабураб куцалда цоцазе рокьайиланги .
62003024	Жиндир амру тІубазабулев чи Аллагьас жиндего цолъизавула , живго гьев чигун цолъула . Гьес нилъее кьураб РухІ нилъелъ букІин бихьунин нилъеда лъалеб гьев нилъгун цолъун вугевлъи .
62004001	Аллагьасдасан бачІараб рухІ жиндилъ бугин абуравщинав чиясда божуге , хириял . Гьезул хІалбихье , Аллагьасдасанищ гьел ругелали лъазе . ГІемерал гьересиаварагзаби рахъун ругелъул гьаб дуниялалда .
62004002	Аллагьасдасан гьеб рухІ букІин гьадин лъазе кІола : инсанасул къаркъала-черхгун ГІиса МасихІ ракьалде вачІун вукІин ритІухъ гьабулевщинасулъ буго Аллагьасдасан бачІараб рухІ .
62004003	ГІиса ритІухъ гьавуларевщинав чиясулъ бугеб рухІ Аллагьасдасан бачІараб гуро . Гьеб буго Тажалидасан бачІине бугилан нужеда рагІун букІараб ва гьанже дуниялалде бачІун бугеб рухІ .
62004004	Нуж Аллагьасулал руго , дир лъимал , ва нуж гьел рухІаздаса бергьана . Нужелъ бугеб рухІ гІемерго къудратаб бугелъул гьаб дуниялалъул гІадамазулъ бугеб рухІалдаса .
62004005	Гьел гьаб дуниялалъул гІадамал руго , гьез бицунебщинабги гьаб дуниялалъул гІадамазулаб буго , гьединлъидал гІаламги гьезухъ гІенеккула .
62004006	Нилъ Аллагьасулал руго , Аллагь лъалевав нилъехъ гІенеккула , Аллагьасулав гурев нилъехъ гІенеккуларо . Гьелдалъун батІа гьабизе лъала хІакъикъияб рухІги гьересияб рухІги .
62004007	Цоцазе рокьа , хириял , рокьи Аллагьасдасан бачІараб буго , рокьи рекІелъ бугевщинав чи Аллагьасдасан лъугьарав вуго , ва гьесда Аллагьги лъала .
62004008	Рокьи рекІелъ гьечІесда Аллагь лъаларо , Аллагьги рокьи кколелъул .
62004009	Аллагьасул нилъеде бугеб рокьи гьадин загьирлъана : гьес жиндирго цохІого вугев Вас дуниялалде витІана гьесдалъун нилъеца гІумру гьабизе .
62004010	Гьеле гьелъулъ буго рокьи — Аллагь нилъее вокьиялъулъ гуреб , гьесие нилъ рокьиялъулъ ва нилъер мунагьал чуризе къурбанлъун гьес жиндирго Вас витІиялъулъги .
62004011	Аллагьасе нилъ гьедин рокьулел ругеб мехалда , нилъ цоцазеги рокьизе ккола , хириял .
62004012	Аллагь лъиданиги киданиги вихьичІо , амма нилъ цоцазе рокьани , Аллагь нилъелъ хутІула ва гьесдасан бачІараб рокьиги нилъелъ камиллъула .
62004013	Нилъ гьесулъ хутІиги ва гьев нилъелъ хутІиги нилъеда лъала гьес жиндасанго нилъехъе РухІ битІун бачІиналдалъун .
62004014	ГІалам хвасар гьабизе бокьун , жиндирго Вас Инсуца витІаравлъи нижеда бихьана ва нижеца гьелъие нугІлъиги гьабула .
62004015	ГІиса Аллагьасул Вас вукІин ритІухъ гьабулев чиясулъ Аллагь хутІула ва Аллагьасулъ гьевги хутІула .
62004016	Нилъеда лъалеб буго Аллагьасе нилъ рокьулеллъи ва гьелда божаралги руго нилъ . Аллагьги рокьи ккола , рокьи рекІелъ хутІулев чи Аллагьасулъги хутІула , ва гьесулъ Аллагьги хутІула .
62004017	Гьедин нилъеда гьоркьоб рокьи камиллъана , къиямасеб къоялдаса хІинкъичІого рукІине . Гьаб дуниялалда нилъги МасихІида релълъун ругелъулха !
62004018	Рокьи бугелъуб хІинкъи букІунаро , камилаб рокьиялъ хІинкъи къватІибе гъола , щайгурелъул гІадамал хІинкъулеб жо тамихІ бугелъул . ХІинкъарасулъ рокьи камиллъуларо .
62004019	Нилъее Аллагь вокьула , тІоцерего гьесие нилъ рокьидал .
62004020	Дие Аллагь вокьулинги абун , жиндирго вац рихарав чи гьерсихъан вуго . Жиндаго вихьулев вац вокьуларев чиясе вихьуларев Аллагь вокьизе рес гьечІелъул .
62004021	Нилъее МасихІидасан амру буго Аллагь вокьулесе гІадамалги рокьизе кколилан .
62005001	ГІиса МасихІлъун вукІиналда божаравщинав чи Аллагьасдасан лъугьарав вуго . Жинца гьавурав вокьулевщинасе жив гьавуравги вокьула .
62005002	Нилъее Аллагь вокьиялдалъунги ва гьесул амраби тІуразариялдалъунги лъала Аллагьасул лъималазде нилъер рокьи .
62005003	Аллагьасде рокьи кколелъулха гьесул амраби нилъеца тІуразари . Гьесул амраби захІматал гьечІо .
62005004	Аллагьасдасан лъугьаравщинав дуниялалдаса бергьуна ! Дуниялалда тІад босараб бергьенлъи — гьеб ккола нилъер божи-иман .
62005005	ГІиса Аллагьасул Вас вукІиналда божарав чиясда гурони , цоги лъидаха кІвелеб дуниялалда тІад бергьенлъи босизе !
62005006	ГІиса МасихІин вачІарав лъимгун ва бигун , цохІо лъимгун гурев , лъимгун ва бигун вачІана гьев . Гьелъие РухІалъ нугІлъи гьабула , РухІ хІакъаб бугелъул .
62005007	Лъабго нугІги бугелъул :
62005008	РухІги , лъимги , биги . Гьеб лъабабгоги цойихъан руго .
62005009	ГІадамазул нугІлъицин нилъее гІолеб бугеб мехалда , Аллагьасул нугІлъи дагьабги кІудияб буго . Аллагьасул нугІлъиялъул магІна ккола жиндирго Васасул хІакъалъулъ гьес жинцаго нугІлъи гьабулеб букІин .
62005010	Аллагьасул Васасда божулесулъ жиндилъго буго гьеб нугІлъи . Аллагьасда божуларев чияс Аллагь гьереси гьавулев вуго , жиндирго Васасул хІакъалъулъ Аллагьас гьабураб нугІлъиялда гьев божичІелъул .
62005011	Аллагьас нилъее кьураб абадияб гІумруялъул хІакъалъулъги буго гьеб нугІлъи . Гьесул Васасулъин гьеб гІумру бугеб .
62005012	Аллагьасул Васгун цолъарав чиясе гІумру буго , гьевгун цолъичІесе гІумру гьечІо .
62005013	Аллагьасул Васасда божулел нужехъе дица гьаб хъвана нужее абадияб гІумру насиблъун бугеблъи лъан букІине .
62005014	Аллагьасда цебе нилъее хІинкъи гьечІолъи сундалъунха лъалеб ? Гьесул изнуялдалъун нилъеца щиб гьараниги , гьесда гьеб рагІула .
62005015	Нилъеца гьарарабщинаб гьесда рагІулеб букІин нилъеда лъани , нилъеда лъала гьарарабщинаб гьесдасан щвезе букІинги .
62005016	Хвалде рачунеб хутІун , цогидаб мунагь вацас гьабулеб бихьани , гьесул рахъалъ дугІа гьабе , ва Аллагьас гьесие абадияб гІумру кьела . ( Хвалде рачунебги буго мунагь ; гьелъул рахъалъ дугІа гьабиялъул гуро дица бицунеб бугеб .
62005017	Кинабго квешлъи гьаби мунагь ккола , амма хвалде рачунареб мунагьги букІуна . )
62005018	Аллагьасдасан лъугьарас мунагь гьабулареблъи лъала нилъеда , Аллагьасул васас гьев цІунулелъул ! Илбисалдаги кІоларо гьесда хъатІизе .
62005019	Нилъеда лъала нилъ Аллагьасдасан лъугьун ругеллъи ва тІолабго дуниялги илбисалъул кверщаликь бугеблъи .
62005020	Нилъеда лъала вачІун Аллагьасул Васас нилъее ХІакъав лъазе гІакълу кьураблъиги . Нилъги руго ХІакъавгун ва гьесул Вас ГІиса МасихІгун цолъун . Гьев вуго хІакъав Аллагь ва абадияб гІумру .
62005021	Гьересиаллагьзабаздаса цІуне , дир лъимал , нужго !
63001001	Иман лъуразул агьлуялъул бетІерасдасан — тІаса йищарай бикаде ва гьелъул лъималазде , дие жал хІакълъунго рокьулел , дие гурелги , хІакъабщинаб лъалел киназегоги рокьулел .
63001002	Гьеб хІакъабщинаб нилъелъ буго ва гьеб абадиялъго нилъгун хутІизеги буго .
63001003	Эмен — Аллагьасул ва Инсул Вас ГІиса МасихІилги баркатги , цІобги , саламги лъеги нилъеда ва хІакъабщинабги рокьиги нилъгун хутІаги .
63001004	Дун цІакъ вохана дур цо-цо лъимал Инсул амруялда рекъон хІакъабщинабгун хьвадулел ратидал .
63001005	Гьанже дун дуе цІияб амру хъвалев гьечІо , хирияй бика . Амма дица дуда гьарулеб буго нилъ цоцазе рокьейилан авалалдасанго букІараб амру тІубазабеян .
63001006	Аллагьасул амруязда рекъон хьвадулел руго нилъ — гьеле гьелъулъ буго гьеб рокьиги . Авалалдасанго нужеда лъазабун букІараб амруялъ абулеб буго нуж цоцазде рокьигун хьвадейилан .
63001007	Инсанасул къаркъала-черхгун ГІиса МасихІ ракьалде вачІун вукІинчІилан абулел гІемерал гьерсихъаби рачІун руго дуниялалде . Гьедин абурав чи ккола гьерсихъанги МасихІил тушманги .
63001008	Воре , нужеца захІмат баччарабщинаб билизе-тІагІине биччаге , нужеего щвезе кколеб кири дагьлъизе гурин .
63001009	МасихІил насихІаталъ жанибе бачаралдаса къватІивехун лъугьуневщинав чи Аллагьасде цолъуларо . Гьенив жанив чІаравщинав чи Эменгун цолъула , Васгунги цолъула .
63001010	Гьединаб насихІат гьабуларев чиясе гьоболлъиги гьабуге нужеца ва нужерго къавулъе къазеги виччаге .
63001011	Гьев къавулъе виччаравщинавги ккола гьесул квешал ишазул гІахьалчи .
63001012	Нужехъе хъвазе жо гІемер букІаниги , гьанже кагъатги щакъиги нахъе лъезе хиял ккана дир . Дир хьул буго нужехъе вачІине ва , цоцазул кІал бихьун , кІалъа-ралъазе . Гьелдалъун нилъер рохелги гьарзалъила .
63001013	Аллагьас тІаса йищарай дур яцалъул лъималазулги буго дуде салам .
64001001	Иман лъуразул агьлуялъул бетІерасдасан — хІакълъунго дие вокьулев дир хирияв Гайиде .
64001002	Дица Аллагьасда гьарулеб буго , дир хирияв , дур рухІ лъикІ бугеб гІадин , сундулъго мун лъикІ тагийилан ва дуе сахлъи кьегийилан .
64001003	ХІакъабщиналъе мун ритІухъго чІун вугилан ва хІакъабщинабгун хьвадулевги вугилан гьанире рачІарал вацаз бициндал , дун цІакъ вохана .
64001004	Дир лъимал хІакъабщинабгун хьвадулел ругилан рагІиялдаса кІудияб рохел гьечІо дие .
64001005	Вацазе ва хасго нухлулазе дуца квербакъулеб букІиналъулъ буго , дир хирияв , дур ритІухълъи .
64001006	Иман лъуразул агьлуялъе гьез нугІлъи гьабуна жалги дуе рокьулилан . Аллагь разилъулеб хІалалда дуца гьел нухда регІани , дур лъикІаб иш букІина гьеб .
64001007	Иман лъечІезухъа щибниги босичІого , МасихІил цІаралъе гІоло нухда рахъун ругелъулха гьел .
64001008	Гьединлъидал гьединал гІадамазда квер чІвазе ккола нилъеца , гьелгун цадахъ лъугьун хІакъабщиналъе гІоло хІалтІизе .
64001009	Дица иман лъуразул агьлуялъухъе хъван букІана гьелъул хІакъалъулъ , амма гьениб цевехъанлъи бокьулев Диотрефица ниж рикІкІунел гьечІо .
64001010	Гьединлъидал , дун гьениве вачІани , дица загьир гьабила нижеда гьес лъун букІараб бугьтан . Ва гьеб гІечІелъубе , гьес жинцагоги инкар гьабулеб буго нухда ругел вацал къабул гьаризе , къабул гьаризе бокьараздаги биччалеб гьечІо ва иман лъуразул агьлуялда гьоркьоса гьел нахъе гъолел руго .
64001011	Дир хирияв , квешлъиялдаса гуреб , лъикІлъиялдаса босе мисал . ЛъикІлъи гьабулевав ккола Аллагьасдасан лъугьарав , квешлъи гьабурасдаги Аллагь вихьичІо .
64001012	Деметрийил хІакъалъулъ киназго нугІлъи гьабуна , хІакъабщиналъгицин гьабуна гьесул хІакъалъулъ нугІлъи . Нижецаги гьабулеб буго гьеб нугІлъи , дудаго лъалаха нижер нугІлъи ритІухъаб букІунеблъи .
64001013	Духъе хъвазе жони гІемер бугоан , амма щакъи-къаламалъ хъваралда гІей гьабизе бокьун гьечІо .
64001014	Дир хьул буго кватІичІого мун вихьизе ва , цоцазул кІал бихьун , кІалъа-ралъазе .
64001015	Вассалам . ЦІар-цІарккун рехсечІониги , гьудулзабазулги буго дуде салам .
65001001	ГІиса МасихІил лагъ ва Якъубил вац Ягьудал рахъалдасан Аллагьас тІаса рищаразде , Эмен — Аллагьасе рокьулезде ва ГІиса МасихІица цІунун ругезде салам .
65001002	Рекъелги , рокьиги ва Аллагьасул цІобги цІикІкІаги нужее .
65001003	Дица хІаракат бахъана , дир хириял , нилъее насиблъараб хвасарлъиялъул хІакъалъулъ хъвазе . Гьаб кагъат хъвачІого рес букІинчІо , цохІо нухалъ Аллагьасул халкъалъе кьураб дин цІунун цІидасан къеркьейилан гьаризе кколеб бугелъул .
65001004	Аллагьас суд гьабизе жидее къадар бугел цо-цо мунапикъзаби рорчІун руго нилъеда гьоркьоре . Аллагьас цІоб лъеялъул Рохалил хабар гьез хисизабулеб буго , жидерго пасалъи ритІухъ гьабизе . Гьез инкар гьабулеб буго ГІиса МасихІидаса — цохІо вугев нилъер ТІадегІанав ПарччахІасдаса .
65001005	Нужеда гьеб кинабго лъалеб бугониги , дие бокьун буго нужеда ракІалде щвезабизе Мисриялда букІараб ГІизраилалъул халкъ Аллагьас цо нухалъ хвасар гьабунин . Цинги жинда божичІелщинал хвезарула гьес .
65001006	Жидее цІан букІараб хІуччдаса церехун арал ва жалго руссараб бакІги рехун тарал малаикзаби гьес абадиял рахсаца рухьун гъора бецІлъуда чІезарун руго , гьезие суд гьабулеб кІудияб къо бачІинегІан .
65001007	Нужеца ракІалде щвезабе Содомги Гоморраги ва гьезда сверухъ рукІарал шагьаралги : гьезги хъахІбалъи гьабуна , гІадаталдаса бахъараб къагІидаялъ цогидаб хъублъиги гьабуна . Цогидазеги дарслъун букІине , гьезие тамихІлъун лъугьана абадияб цІа .
65001008	Доздаго релълъун гьел мунапикъзабазги жалго хъублъизарулел руго , гьелъие изну Аллагьасдасан рещтІаниланги абун . Аллагьасул амруги рикІкІунеб гьечІо гьез , малаикзабиги какулел руго .
65001009	ТІадегІанав малаик МикагІилги илбисги Муса аварагасул жаназа сабаблъун дагІбадизе ккараб мехалъ , илбисалда гІайиб чІван квешаб рагІи абичІо гьес , « БетІергьанас чІезабилин мунилан » гурони .
65001010	Гьел гІадамазин абуни жидедаго бичІчІулареб-лъалареб жо какулеб буго . МацІ лъалареб хІайваналъул гІадаб гІакълуялдалъун жидедаго бичІчІулеб бугелъ ахирги хвалде рачина гьел .
65001011	Балагьги гІазабги гьезие ! Къабилил нухдасан унел руго гьел . Жидерго хъантІиялъ БилгІамил гъалатІалда нахърилълъунел руго . КъорахІил гІадинаб питнаялъ хвезарулел руго .
65001012	Аллагьасе тІагІатги гьабун цадахъ кваназе нуж гІодор чІараб бакІ , намус гьечІого ханчІон , хъублъизабула гьез . Гьел руго жидерго гурони агъаз гьечІел , гьороца хъамун ун , цІадае данделъуларел накІкІал гІадин , хасалихъе тІамах гъарал , тІад пихъги бижуларел , кьалбалги ракъварал гъутІби гІадинал ва кІицІулго хварал гІадинал гІадамал .
65001013	Гьел релълъуна гьалаглъараб ралъдада жидер инжитлъиялъул полоп тІад барал карачалабазда , абадияб бецІлъуде рехизе хІукму жидее хІадурун бугел , низам гьечІого хьвадулел цІвабзазда .
65001014	Адамил анкьабилеб кьералдасан вахъарав Энохица цебеккунго гьезул хІакъалъулъин бицунеб букІараб : « Гьале , БетІергьан вачІунев вуго аза-азар малаикзабигун цадахъ
65001015	киназего суд гьабизе . ВачІунев вуго Аллагьасде гІасилъун гьез гьарурал киналго гІасиял ишазухъ ва дандечІун абурал киналго гІасиял рагІабазухъ гьезул щивав чиясе тамихІ гьабизе » .
65001016	Цогидал какун кидаго зигардулел рукІуна гьел , чорхол гьаваялъ малъухъе хьвадула , гІадамазда цере чІухІдарула ва , жидерго мурадалде щвезе , бадибе рецц гьабула .
65001017	Нужеца , дир хириял , ракІалде щвезабе хадубккун лъугьине бугелъул хІакъалъулъ нилъер ТІадегІанав ГІиса МасихІил чапарзабаз щиб бицунеб букІарабали .
65001018	Гьез нужеда абулеб букІинчІищ ахирзаманалда рахъине ругин намус гьечІел ва Аллагьасде гІасиял жидерго къасдазда хадур унел гІадамал ?
65001019	Гьел руго жидеца рикьи ккезабулел , мунагьаб напсалъе мутІигІлъулел ва Илагьияб РухІ жиделъ гьечІел гІадамал .
65001020	Нуж , дир хириял , щулаго чІа , нилъер бацІцІадаб динги цІунун . Илагьияб РухІалдалъун гьари-дугІа гьабе .
65001021	Аллагьасе рокьулел рукІинги лъан , цІуне нужго . Нилъер ТІадегІанав ГІиса МасихІ рещтІиналъухъ ралагьун чІа , жиндирго цІобалдалъун гьес нужее абадияб гІумру кьела .
65001022	Васвасалда ругездаги гурхІа нуж .
65001023	Цоял жужахІалъул цІадудаса хвасар гьаризе ккела нужеца . Цогидазда гурхІизе ккела , амма мунагьаз хъублъизабураб гьезул ратІлида хъвазегицин Аллагьасукьа хІинкъа нуж !
65001024	Жиндирго къудрат загьир гьабулеб заманалда къосиналдасаги хъублъиялдасаги цІунун , нуж рохизаризе кІолев
65001025	ва ТІадегІанав ГІиса МасихІидалъун нилъ хвасар гьарулев Цо вугев Аллагьасе рецц ! Гьесул къуватги хІалкІолъиги кІудияб буго цебеги , гьанжеги ва абадул абадиялъги . Амин !
66001001	КватІичІого ккезе бугелъул хІакъалъулъ жиндирго лагъзадерида лъазабизе Аллагьас ГІиса МасихІидалъун загьир гьарурал ишазул бицунеб буго гьаб тІехьалда . Гьесги гьел ишал , малаикги витІун , жиндирго лагъ Иоанниеги загьир гьаруна .
66001002	Иоанница нугІлъи гьабула жиндаго бихьанщиналъе — Аллагьасул рагІиялъе ва МасихІ ГІисаца загьир гьабурабщиналъеги .
66001003	Гьардарал гурелдай Аллагьасдасан рещтІараб гьеб калам рагІун цІаларавги , гьелъухъ гІенеккаралги , жидеца гьеб каламалъул амруял тІуразаруралги . Гьаб тІехьалда бицунеб бугебщинаб лъугьине заман щолеб бугелъулха !
66001004	Асия улкаялда ругел иман лъуразул анкьабго жамагІаталде Иоаннил рахъалдасан салам . Жив хІакъав , абадияв , даимав Аллагьасул , гьесул тахалда цеве вугев анкьавго кІудияв малаикасул
66001005	ва ритІухъав нугІлъунги вугев , хваралъусаги тІоцеве вахъунев дуниялалъулго ханзабазул парччахІ ГІиса МасихІил баркатги саламги лъеги нужеда . Гьесие нилъ рокьула , жиндирго биялдалъун нилъ гьес нилъер мунагьаздаса рацІцІад гьаруна ,
66001006	жиндирго Инсул — Аллагьасул кашишзабилъунги лъугьинарун , гьес нилъ жиндирго парччахІлъиялде рачана . Абадул абадиялъ даимлъаги гьесул хІалкІолъиги къудратги ! Амин .
66001007	Гьале , накІкІаздаги рекІун , вачІунев вуго гьев . Киназдаго вихьила гьев , гьесда хеч къазабураздагицин вихьила . Дуниялалъул киналго халкъал гьесухъ гІодила . Гьедин букІина . Амин .
66001008	Дун Алипги Яги вугилан , Авалги Ахирги вугилан абулеб буго Жив хІакъав , абадияв , даимав Аллагьас — Къудратав БетІергьанас .
66001009	Дун вуго , ГІисадехун цолъун , нужеда цадахъ гІазаб-гІакъуба хІехьезе сабру бугев ва гьелдалъун Аллагьасул парччахІлъи насиблъизе бугев нужер вац Иоанн . Аллагьасул рагІи тІибитІизабуралъухъ ва ГІиса МасихІие нугІлъи гьабуралъухъ тамихІалъе дун витІана Патмос абулеб чІинкІиллъиялде .
66001010	ТІадегІанасул къоялъ Илагьияб РухІалъ асар гьабуна дие — мугъзада нахъасан ахІулеб рагІана :
66001011	« Дуда бихьулеб бугеб жо тІанчазда хъвай ва иман лъуразул анкьабго жамагІаталде : Эфесалде , Смирнаялде , Пергамалде , Тиатираялде , Сардисалде , Филадельфиялде ва Лаодикеялде битІе » .
66001012	Дун нахъехун вуссана , дида рагІулеб бугеб гьаракь лъилали лъазе . Нахъехун вуссиндал , дида бихьана анкьго меседил чирахъ .
66001013	Гьел чирахъазул бакьулъ вугоан ГІадамил Лъимада релълъарав чи . Гьесда тІад букІана хІатІазде щвараб гІаба ва карандасан борчун букІана меседил рачел .
66001014	Квас кинигин хъахІаб букІана гьесул ботІрол рас . Бералги цІалъун кенчІолел рукІана .
66001015	ЦІадаб биунеб бугеб мазгаралда релълъун рукІана хІатІал . Лъадал кІудияб чвахелоялъул гІадинаб букІана гьаракьги .
66001016	Гьесул кваранаб хъатикь букІана анкьго цІва . Гьесул кІалдиса къватІибе бачІунеб рагІиги релълъунаан кІибалаб ва рекІараб хвалченалда . Къалъул гІужалда бакъ гІадин гвангъун букІана гьесул гьумерги .
66001017	Хварав чи гІадин , гьесул хІатІазда цеве гІодов ккана дун , гьесда бер чІварабго . Кваранаб кверги дида тІад лъун , гьес абуна : « Мун хІинкъуге . Дун тІоцевесевги ахирисевги вуго .
66001018	Дун чІагояв вуго . Хун вукІарав дун гьале абадул абадиялъего чІаголъун вуго . Дихъ буго хвалилги хварал ругеб бакІалъулги кІул .
66001019	Дуда бихьизабурабщинаб — гьанже ккарабги ва хадуб ккезе бугебги — хъвай дуца .
66001020	Дир кваранаб хъатикь дуда бихьулеб анкьго цІваялъулги анкьго меседил чирахъалъулги балъголъи гьадинаб буго : анкьго цІва ккола иман лъуразул анкьабго жамагІаталда вугев чапар , анкьго чирахъги ккола гьеб анкьабго жамагІат » .
66002001	Эфесалда ругел иман лъуразул агьлуялде витІарав чапарасухъе хъвай : « Анкьго цІва кваранаб хъатикь ккурас , анкьго меседил чирахъалда гьоркьосан хьвадулев вугес гьадин абулеб буго :
66002002	Дида лъала дур ишалги , дур захІматаб хІалтІиги , дур сабруги . Дида лъала нужедаго гьоркьоре квешал гІадамал дуца риччалареблъи . Дуца хІалбихьана жал чапарзаби ругилан абулезул ( гьел дир чапарзаби гурелха ! ) , ва дуда гьел гьерсихъаби ратана .
66002003	Дуца сабру гьабула , дир цІар сабаблъун гІемераб къо хІехьана дуца , амма гьелъ дур тату хвезабичІо .
66002004	Цо бадибчІвайги бугебха дуе гьабизе . Доб цебе букІараб рокьи дур рекІелъ хутІун гьечІо .
66002005	Гьединлъидал ракІалде щвезабе гІодове вортизегІан мун кинаб борхалъиялда вукІаравали . Тавбу гьабе дуца . Дол тІоцере гьарулел рукІарал ишалги гьаре . Дуца гьедин гьабичІони , вачІун гьенивегун , бугеб бакІалдаса добегІан хъурщизабила дица дур чирахъ , — дуца тавбу гьабизегІан .
66002006	Амма дулъ цо лъикІлъиги буго — дуе рокьуларо николаитазул ишал , диеги гьел цІакъ рихарал руго .
66002007	ГІундул ругезда рагІизе биччанте иман лъуразул жамагІатазда Илагьияб РухІалъ щибилан абулеб бугебали . Бергьарасе дица Аллагьасул алжаналъуб бугеб гъотІодаса пихъ кьела » .
66002008	Смирнаялда ругел иман лъуразул агьлуялде витІарав чапарасухъе хъвай : « ТІоцевесес ва ахирисес , хун вукІун чІаголъарас гьадин абулеб буго :
66002009	Дида лъала дуе бугеб гІакъуба-къварилъиги , дур мискинлъи-язихълъиги , — хІакъикъаталда мун бечедав вугевха . Дида лъала Аллагьасул халкъин жидедаго абулезул мацІги бугьтанги , — амма гьеб Аллагьасул халкъ гуро , илбисалъул агьлу буго .
66002010	Дуца хІехьезе ккезе бугелдаса хІинкъуге мун . Гьале илбисалъ , нужер хІалбихьизе , цо-цо чи туснахъалде рехила . АнцІго къоялъ букІина нужее гьеб къварилъи . Холев вугониги , божи-иман рехун течІони , дуе шапакъатлъун абадияб гІумру кьела дица .
66002011	ГІундул ругезда рагІизе биччанте иман лъуразул жамагІатазда Илагьияб РухІалъ щибилан абулеб бугебали . Бергьарасе кІиабилеб хвалица щибго зарал гьабиларо » .
66002012	Пергамалда ругел иман лъуразул агьлуялде витІарав чапарасухъе хъвай : « КІибалаб ва рекІараб хвалчен бугес гьадин абулеб буго :
66002013	Кинаб бакІалда мун вугевали лъала дида , илбисалъ жиндирго тах лъураб бакІалда вуго мун . Амма дир цІар цІакъ лъикІ цІунулеб буго дуца . Нужер гьенив — илбисалъул чІей бугеб бакІалда — дие нугІлъи гьабурав , дир цІакъго божарав чи Антипа чІвараб мехалдагицин , дида божун , дидаса инкар гьабичІо дуца .
66002014	Дуе бадирчІваял гьаризе кколел ишалги ругелха . Дуца аскІоре риччалел руго БилгІамил дин босарал гІадамал . Исраилил халкъ къосинабизе бокьун , гьев БилгІамицайин Балакида малъун букІараб гьересиаллагьзабазе гІоло къурбаналъе кьураб жо кваназе ва хъахІбалъи гьабизе .
66002015	Дур гьенир руго николаитазул дин ккурал гІадамалги .
66002016	Гьединлъидал тавбу гьабе . Тавбу гьабичІони , кватІичІого дун духъе вачІина ва дирго кІалзул хвалчаца вагъила гьелгун .
66002017	ГІундул ругезда рагІизе биччанте иман лъуразул жамагІатазда Илагьияб РухІалъ щибилан абулеб бугебали . Бергьарасе балъгояб нигІмат кьела дица , хъахІаб гамачІги кьела . Гьеб ганчІида хъван букІуна , жиндие щварав чиясда гурони , лъиданиги лъалареб цІияб цІар » .
66002018	Тиатираялда ругел иман лъуразул агьлуялде витІарав чапарасухъе хъвай : « Аллагьасул Васас — цІа гІадин берал кенчІолел ругес ва цІадаб биунеб мазгаралда релълъарал хІатІал ругес — гьадин абулеб буго :
66002019	Дида лъала дур ишалги , рокьиги , божи-иманги , тІагІат-гІибадатги , дур сабруги , дол тІоцере рукІараздаса дур ишал гьанже цІикІкІун ругеллъиги лъала .
66002020	Дуе бадибчІвай гьабизе жоги бугебха . Аллагьасул балъголъи загьир гьабизе лъалилан чІарай Иезабел абулей гІаданалъ дир лагъзал гуккизе риччалел руго дуца . ХъахІбалъи гьабизе ва гьересиаллагьзабазе къурбаналъе кьураб жо кваназе малъулеб буго гьелъ гьезда .
66002021	Тавбу гьабизе заман кьун букІана дица гьелъие . Амма гьелъие бокьичІо жиндирго хъублъи рехун тезе .
66002022	Балагьея , хъубал ишалги рехун тун , тавбу гьабизегІан , дица гьей унтул бусаде рехила , гьелда цадахъ къосун рукІараздеги балагь рещтІинабила .
66002023	Гьелъул лъималаздеги хвел тІаде тІамила дица . Гьебмехалда киналго жамагІатазда лъала тІул-ракІалда бугебщинабгицин бихьулев чи дун вукІин . Нужер щивасул ишазда рекъон кьела дицаги щивав чиясе .
66002024	Божи-имангун Тиатираялда хутІарал нужеца дозул дин босичІо ва илбисалъул балъголъийилан доз абулеб жоялъулги хІалбихьичІо . Нужер мугъзада цІияб гьир баччизабиларо дица .
66002025	Амма нужехъ бугебаб щулаго ккве , дун гьениве вачІинегІан .
66002026	Дие гІоло ахиралде щвезегІан захІмат баччун бергьарасе дица кьела халкъазда тІад кверщел .
66002027	Инсухъа дие кверщел щвараб гІадин , гьесухъеги щвела , маххул тІилица цере къотІун , гьел рехъаде рачине ва , щагІил хъуби кинигин , гъуризе кверщел .
66002028	Ва дица гьесие кьела рогьалил цІва .
66002029	ГІундул ругезда рагІизе биччанте иман лъуразул жамагІатазда Илагьияб РухІалъ щибилан абулеб бугебали » .
66003001	Сардисалда ругел иман лъуразул агьлуялде витІарав чапарасухъе хъвай : « Аллагьасул анкьго кІудияв малаик жинда аскІов вугес , жиндихъ анкьго цІваги бугес гьадин абулеб буго : Дида лъала дур ишал . Дур рахъалъ абулеб буго мун чІаго вугилан , амма хун вугевха мун .
66003002	Макьидаса вигьа ва дулъ хвечІого хутІараб , амма кватІичІого хвезе бугебщинаб щулалъизабе — дур ишал щвалде щвараллъун рихьулел гьечІо дир Аллагьасда .
66003003	ХІасил , духъе щварабги ва дуда рагІарабги ракІалде щвезабе , гьеб цІуне ва кантІе . Мун вигьинчІони , цІогьор гІадин вачІина дун , ва дуда лъазе гьечІо дун кида духъе вачІиневали .
66003004	Амма дур гьенив Сардисалда вуго ретІел хъублъизабичІев чанго чи , гьел дида цадахъ хъахІаб ратІлилъ хьвадизе руго , гьелъие мустахІикъал ругелъул .
66003005	Бергьаравги , гьелго гІадин , хъахІаб ратІлилъ вукІине вуго . ГІумруялъул тІехьалдаса гьесул цІарги киданиги хъвагІаларо дица . Гьесул цІар рехсела дирго Инсудаги гьесул малаикзабаздаги цебе .
66003006	ГІундул ругезда рагІизе биччанте иман лъуразул жамагІатазда Илагьияб РухІалъ щибилан абулеб бугебали » .
66003007	Филадельфиялда ругел иман лъуразул агьлуялде витІарав чапарасухъе хъвай : « Жив вацІцІадас , Жив хІакъас , Давуд парччахІасул кІул кодоб бугес ( гьес ричІараб лъиданиги рахазе кІоларо , гьес рахараб лъиданиги ричІизеги кІоларо ) гьадин абулеб буго :
66003008	Дида лъала дур ишал . Балагьея , дица дуда цебе нуцІа рагьана , лъиданиги кІоларо гьеб къазе . ЗагІипав чи вукІаниги , дир рагІи цІунана дуца ва дир цІаралдаса инкарги гьабичІо .
66003009	Балагьея , дица духъе кьела илбисалъул агьлуялда гьоркьоса цо-цо чагІи . Гьез абула жал ругин Аллагьасул халкъ , ( амма гьел Аллагьасул халкъ гуро , гьерсихъаби руго ) . РачІун дур хІатІазда цере накабазда чІезе тІамила дица гьел , ва гьебмехалда лъала гьезда мун дие вокьулевлъи .
66003010	Сабру гьабейилан бугеб дир амру дуца цІунидал , дицаги цІунила мун , — ракьалда ругезул хІалбихьизе тІолабго дуниялалде балагьалъул къо бачІараб мехалъ .
66003011	Дун кватІичІого вачІина . Дуе щвараб шапакъат вачІун лъицаниги бахъичІого хутІизе , духъго бугеб щулаго ккве .
66003012	Бергьаравги дица гьавила дирго Аллагьасул кІалгІаялъул хІубилъун . Гьев тІокІав киданиги гьениса къватІиве лъугьинаро . Дица гьеб хІобода хъвала дирго Аллагьасул цІар , дирго Аллагьасул шагьаралъул — дир Аллагьасдасан зодисан рещтІине бугеб цІияб Иерусалималъул — цІар ва дирго цІияб цІарги .
66003013	ГІундул ругезда рагІизе биччанте иман лъуразул жамагІатазда Илагьияб РухІалъ щибилан абулеб бугебали » .
66003014	Лаодикеялда ругел иман лъуразул агьлуялде витІарав чапарасухъе хъвай : « Жинда божизе бегьулес , РитІухъав ва ХІакъав нугІас , Аллагьас бижанщиналъул аваллъун вугес гьадин абулеб буго :
66003015	Дида лъала дур ишал . Дулъ я бухІи гуро , я цІорой гуро . Дулъ бухІиниги цІоройниги букІарабаниха !
66003016	Хинлъи гурони , дулъ я бухІи , я цІорой гьечІелъул , дица мун дирго кІалдиса къватІиве тун рехила .
66003017	Дуца абулеб буго мун бечедго вугин , цІакъго ресалда вугин ва сундениги хІажалъунги гьечІин . Дуда бичІчІулеб гьечІо мун талихІ къосарав , хІакъирав , пакъирав , бецав ва гІицІав чи вукІин .
66003018	Дица дуе гІакълу кьела дихъа бичун босейин цІаялъ бацІцІад гьабураб месед — мунго бечелъизе ; дихъа бичун босейин хъахІаб ретІел — дурго инжитаб гІицІлъи бахчизе ; дихъа даруги бичун босейин — дурго бадиб бахине . Гьебмехалда канлъи бихьила дуда .
66003019	Диего рокьулезда гІайибги чІвала дица , тамихІги гьабула . Гьединлъидал дуца хІаракат бахъе ва тавбу гьабе .
66003020	Гьале нуцІихъе вачІун вуго дун , заруца бухулеб буго дица гьеб ! Дир гьаракь рагІун нуцІа рагьарасухъе гьоболлъухъ ина . Цинги цадахъ гІодор чІун дунги гьевги квана-гьекъела !
66003021	Дун бергьиндал дир Инсуца дунги жиндирго тахида тІад гІодов чІезавурав гІадин , дицаги бергьарав дидаго аскІов дирго тахида гІодов чІезавила .
66003022	ГІундул ругезда рагІизе биччанте иман лъуразул жамагІатазда Илагьияб РухІалъ щибилан абулеб бугебали » .
66004001	Гьелдаса хадуб дун вала-гъалагьана . Гьале зобалазда буго рагьараб нуцІа . Трубаялъул гІадаб кутакаб , доб дида кІалъалеб рагІараб гьаракьалъ абуна : « Гьаниве тІаде ваха , дица дуда бихьизабила хадуб щиб ккезе бугебали » .
66004002	Илагьияб РухІалъ асар гьабун , гьебсагІатго дида цебе тІамуна гьадинаб сурат . Гьале дида цере руго зобалазул тахги гьелда гІодов чІаравги .
66004003	ГІодов чІарасул гьумер гвангъун букІана яшмаялда ва сардисалда релълъун , гьесул тахалда тІад чІун букІана изумрудалъулкьераб нур .
66004004	Гьеб тахалда сверунги букІана жеги къоло ункъо тах . Тахазда гІодор чІун рукІана къоло ункъо хІаким . Гьез ретІун букІана хъахІаб ретІел , ботІрода букІана меседил таж .
66004005	Доб тахалдасан пири пирхулеб букІана , кутакал гьаркьалги гъугъадиги рагІулеб букІана . Тахалда цебе рекІун букІана анкьго чирахъ — Аллагьасул анкьго кІудияв малаик .
66004006	Гьелда цебе бацІцІадаб цІорол гІадинаб ралъад бугилан кколеб букІана . Тахалъул ункъабго рахъалда букІана цереги нахъаги гІемерал берал ругеб ункъо рухІчІаголъи .
66004007	ТІоцебесеб рухІчІаголъи гъалбацІалда релълъараб букІана . КІиабилеб — оцода релълъараб букІана . Лъабабилелъул гьумер инсанасул гІадинаб букІана . Ункъабилеб релълъун букІана боржун унеб цІудуда .
66004008	Гьеб ункъабго рухІчІаголъиялъул щибалда букІана анлъ-анлъ кваркьи ; жанисанги къватІисанги гьел куркьбаздаги рукІана берал . Къасиги-къадги гьоркьоса къотІичІого гьез ахІулеб буго : « ВацІцІадав ! БатІияв ! Къудратав ! ХІалкІолев БетІергьан Аллагь ! Жив хІакъав , абадияв ва даимав ! »
66004009	Тахида гІодов чІарасе , абадул абадиялъ чІагоясе гьел рухІчІаголъабаз рецц гьабула , гьесул къудраталъул бицуна , гьев кІодо гьавула . Гьебго заманалда
66004010	къоло ункъавго хІаким кІалагъоркье речІчІула тахида гІодов чІарасда цере ва абадул абадиялъ чІагоясе сужда гьабула . Тахалда цере жидерго тажалги лъун , гьез абула :
66004011	« Мун нижер БетІергьан Аллагь , кинабго жо дуца бижидал , кинабго дуе бокьухъе бижун бугелъул , мун мустахІикъав вуго дуе рецц гьабизеги , къудратав ва хІалкІояв вугилан абизеги » .
66005001	Тахида гІодов чІарасдаса кваранидехун дида бихьана кІиябго рахъалда хъвай-хъвагІай бугеб гурараб халатаб кагъат , анкьго мугьру чІван бугоан гьелда .
66005002	Дида вихьана цо зорбаяв малаик , кІудияб гьаркьидалъун гьес ахІулеб букІана : « ТІад чІвараб анкьабго мугьруги тІезабун , гьаб кагъат рагьизе щив мустахІикъав вугев ? »
66005003	Я зобалазда , я ракьалда , я ракьалда гъоркь вугев цонигиясда кІвечІо , гьеб кагъат рагьун , гьелда щиб хъван бугебали хал гьабизе .
66005004	Кагъат рагьун гьелда щиб хъван бугебали хал гьабизе мустахІикъав чи цониги ватичІелъул , дун гІемерав гІодана .
66005005	Цо хІакимас дида абуна : « ГІодуге мун . Балагье , Ягьудал наслуялъул Давудил кьибилалъул гъалбацІ бергьана , гьединлъидал гьелда кІола , анкьабго мугьруги тІезабун , кагъат рагьизе » .
66005006	Ункъабго рухІчІаголъиялъги хІакимзабазги сверун ккураб тахалда тІад бугоан хъун букІараб гІадинаб цо КьегІер . Гьелъул букІана анкьго лълъарги анкьго берги . Гьелъул магІнаги — Аллагьас тІолабго ракьалде витІарав анкьго кІудияв малаик .
66005007	БачІун КьагІрица доб кагъат босана тахида гІодов чІарасул кваранаб хъатикьа .
66005008	Доб ункъабго рухІчІаголъиги къоло ункъавго хІакимги гьеб КьагІрида цере кІалагъоркье ккана ва щивасда кодоб букІана арфаги кьеккен гьабулеб махІгьуинаб нахул цІураб меседил щурунги . ( Гьелъул магІна — Аллагьасул халкъалъул дугІа . )
66005009	Гьез цІияб кечІ ахІана : « Хъун букІиндал ва дурго бидухъ дуца щибаб наслуялъул , щибаб мацІалъул , щибаб халкъалъул ва щибаб миллаталъул гІадамал Аллагьасе ричун росидал , мун мустахІикъаб буго , босун гьеб кагътил мугьру тІезабизе .
66005010	Дуца гьел парччахІлъиялде рачана ва нилъер Аллагьасул кашишзабилъунги лъугьинаруна . Гьез ракьалда парччахІлъи гьабила » .
66005011	Дун валагьана ва дида рагІана тахалда сверухъ ва рухІчІаголъабаздаги хІакимзабаздаги сверухъ ругел гІемерал малаикзабазул гьаркьал . РикІкІун хІалкІоларелгІан гІемер рукІана гьел .
66005012	КІудияб гьаркьидалъун гьез ахІулеб букІана : « Хъун букІараб гьаб КьегІер мустахІикъаб буго кверщелги , бечелъиги , гІакълуги , къудратги , къадру-къиматги , реццги , баркатги насиблъизе ! »
66005013	Зобалаздаги , ракьалдаги , ралъдадаги ва гьезда жанибги рухІ бугебщиналъ ахІулеб рагІана дида : « Тахида гІодов чІарасе ва КьагІрие абадул абадиялъго баркатги , къадру-къиматги , реццги , къудратги ! »
66005014	Ункъабго рухІчІаголъиялъ « Амин » абуна . КІалагъоркье речІчІун , хІакимзабаз сужда гьабуна .
66006001	Дида бихьана КьагІрица доб анкьабго мугьруялъул цояб тІезабулеб . Доб ункъабго рухІчІаголъиялъул цоялъ , цевегІан къан валагьеян , зоб гъугъалеб гІадинаб гьаракь гьабуна .
66006002	Дун валагьана . Гьале дида цебе буго хъахІаб чу . Гьелда рекІарасухъ чІорбутІ буго . Гьесухъе таж кьун букІана ва , бергьиналда ракІчІарав чи кинигин , вачІунев вукІана гьев бергьенлъи босизе .
66006003	КьагІрица кІиабилеб мугьру тІезабуна . КІиабилеб рухІчІаголъиялъги абуна цевегІан къан валагьеян .
66006004	КъватІибе бачІана билбагІараб чу . Гьелда рекІарасе ихтияр кьун букІана , гІадамал цоцаца чІвазаризелъун , гьаб ракьалдаса рекъел лъугІизабизе . Гьесухъе кьун букІана кІудияб хвалчен .
66006005	КьагІрица лъабабилеб мугьру тІезабуна . Лъабабилеб рухІчІаголъиялъги абуна цевегІан къан валагьеян . Дун валагьана . Гьале дида цебе буго чІегІераб чу . Гьелда рекІарасда кодор цІадираби руго .
66006006	Доб ункъабго рухІчІаголъабазда гьоркьосан цо гьаракь рагІана дида : « Ролъул цо сахІалъул багьа — цо динар , пурчІинадул лъабго сахІалъул багьаги — цо динар . Зайтуналъул гъутІбиги цІолбол гъабуги къотІуге » .
66006007	КьагІрица ункъабилеб мугьру тІезабуна . Ункъабилеб рухІчІаголъиялъги абуна цевегІанги къан валагьеян .
66006008	Дун валагьана . Гьале дида цебе буго канчІгІурччинаб чу . Гьелда рекІарасда цІар буго Хвел . Гьелдаго хадуб цун бачІунеб буго ЖужахІ . Хвалчадалъун , ракъудалъун , вабаалдалъун ва ракьалда ругел жанавараздалъунги гІадамал хвезаризе , гьаб тІолабго ракьалъул ункъил бутІаялда тІад кверщел кьун буго гьеб кІиялъего .
66006009	КьагІрица щуабилеб мугьру тІезабуна . Къурбан хъолеб бакІалда гъоркь дида рихьана Аллагьасул рагІи сабаблъун ва жидеца гьабураб нугІлъи сабаблъунги чІваразул рухІал .
66006010	Кутакаб гьаракьалдалъун гьез ахІулеб букІана : « ХІакъав ва Мукъадасав БетІергьан , кидалъагІанха гьаб ракьалда ругел гІадамал дуца тамихІ гьабичІого ва нижер бидухъ къисас босичІого тун ругел ? »
66006011	Гьезул щивасе кьун букІана хъахІаб ретІел ва гьезда абулебги букІана нуж цодагьаб мехалъ чІайин , — нужго гІадин чІвазе ругел нужер гьалмагъзабиги вацалги тІаде журан , гІураб къадар ккезегІан чІайин .
66006012	КьагІрица анлъабилеб мугьруги тІезабуна . Кутакалда ракь багъарана . Бакъги чІегІерлъана , чІегІераб сугъур гІадин ; рещалъараб моцІги би гІадин багІарлъана .
66006013	Хасел тІаде щвезегІан гъотІодаго хутІарал инжирал кутакаб гьороца рортизарулел гІадин , цІвабиги ракьалде рортун рачІана .
66006014	Кагътил тІамач гІадин , зобалги сукІун ана . Киналго мугІрузги чІинкІиллъабазги жидерго бакІ хисана .
66006015	Ракьалда ругел парччахІзаби , чІахІиял хІакимзаби , рагъул церехъаби , бечедал гІадамал , къо-асс бугел чагІи , киналго лагъзал ва уздензабиги мугІрузул нохъазда ва кьурабалъ рахчана .
66006016	МугІруздаги кьурабаздаги абулеб букІана гьез , жидеда тІаде рортун рачІун , жал рахчейин тахида чІарасул бераздасаги КьагІрил ццидадасаги .
66006017	« Гьезул ццидал кІудияб къо тІаде щун буго ! Лъида гьеб хІехьезе кІолеб ! »
66007001	Гьелдаса хадуб дида вихьана дуниялалъул ункъабго бокІнилъ чІарав ункъо малаик . Я ракьалде , я ралъдаде , яги цониги гъветІ-хералде пуйзе биччачІого , гьез ккун чІезабун букІана дуниялалъул ункъо гьури .
66007002	Цоги малаик вихьана дида бакъбаккул рахъалдасан ваккун вачІунев . ХІакъав Аллагьасул мугьру букІана гьесухъ . Ракьалъеги ралъдаеги зарал гьабизе изну кьурав ункъо малаикасде кутакаб гьаракьалдалъун ахІана гьес :
66007003	« Нижеца нилъер Аллагьасул лагъзадерил надалда мугьру чІвазегІан , я ракьалъе , я ралъдае , яги гъветІ-хералъе зарал гьабуге нужеца » .
66007004	Дида рагІана Исраилил киналго наслабаздасан нусиялда кІикъоялда ункъазарго чиясда мугьру чІван бугин абулеб :
66007005	Ягьудал наслуялдаса мугьру чІваразул анцІила кІиазарго чи вуго , Рубенил наслуялдасаги — анцІила кІиазарго чи , Гадил наслуялдасаги — анцІила кІиазарго чи ,
66007006	Ашерил наслуялдасаги — анцІила кІиазарго чи , Нафталил наслуялдасаги — анцІила кІиазарго чи , Менашил наслуялдасаги — анцІила кІиазарго чи ,
66007007	ШимгІонил наслуялдасаги — анцІила кІиазарго чи , Левийил наслуялдасаги — анцІила кІиазарго чи , Иссахарил наслуялдасаги — анцІила кІиазарго чи ,
66007008	Зебулонил наслуялдасаги — анцІила кІиазарго чи , Юсупил наслуялдасаги — анцІила кІиазарго чи ва Буняминил наслуялдасаги анцІила кІиазарго чи вуго мугьру чІваразда гьоркьов .
66007009	Нахъеги валагьана дун . Гьале щибаб миллаталъул , наслуялъул , халкъалъул ва мацІалъул гІадамаздасан лъугьараб , лъиданиги рикІкІун хІалкІолареб руккел чІун буго тахида ва КьагІрида цебе . Киназго ретІун руго хъахІал гІабаби ва хъатикь ккун руго чамасдакил гъотІол гІаркьалаби .
66007010	Кутакаб гьаракьалдалъун ахІулеб буго гьез : « Тахида гІодов чІарав нижер Аллагьасухъ ва КьагІрихъ буго хвасарлъи ! »
66007011	Киналго малаикзаби чІун рукІана тахалдаги , хІакимзабаздаги ва доб ункъабго рухІчІаголъиялдаги сверухъ . Тахалда цере кІалагъоркье речІчІун , гьез Аллагьасе сужда гьабулеб букІана .
66007012	Абулебги букІана гьез : « Амин ! Нижер Аллагьасухъ буго абадул абадиялъ баркатги , реццги , гІакъиллъиги , кІодолъиги , къадру-къиматги , къудратги , хІалкІолъиги ! Амин ! »
66007013	Дидехун вуссун цо хІакимас гьикъана : « Гьал хъахІал гІабаби ретІарал гІадамал щал кколел ва киса рачІарал чагІи гьел ? »
66007014	Дица гьесда абуна : « Дуда лъалаха , бетІерчІахъад ! » — ан . Гьес дида абуна : « Гьел рачІун руго кІудияб гІазаб-гІакъубаялдаса . КьагІрил биялъ чурун хадуб хъахІлъана гьезул гІабаби .
66007015	Гьединлъидалин гьел Аллагьасул тахалда цере ругел ва къасиги-къадги гьесул кІалгІаялъуб гьесие тІагІат-гІибадатги гьабулеб бугеб . Тахида чІарас жиндирго чодрокье рачина гьел .
66007016	Гьел тІокІал киданиги ракъиларо , къечеларо , бакъул бухІиги гьезие букІинаро , багІари-гьелегьинги гьезда хъваларо .
66007017	Тахил бакьулъ бугеб КьегІер гьезул вехьлъун лъугьунелъулха . Гьелъ рачина гьел маулхІаяталъул иццухъе , Аллагьас гьезул бадиса щибаб магІил гороги бацІцІина » .
66008001	КьагІрица анкьабилеб мугьру тІезабуна . Бащдаб сагІат гІанасеб заманалда зодиб сихІкъотІи лъугьана .
66008002	Дида вихьана Аллагьасда цеве чІарав анкьго малаик . Гьезул щивасухъе пуйзе кьун букІана цо-цо ссур .
66008003	ВачІун къурбан хъолеб бакІалда цеве кьеккен гьабизе , меседил щурунги хъатикь , ккун эхетана цоги малаик . ГІемераб махІгьуинаб нах кьун букІана гьесухъе , — кинабго Аллагьасул халкъалъ дугІаги гьабун , тахида цебе къурбан тІад хъолеб меседил къаниде тІун , кьеккен гьабизе .
66008004	Малаикас бачІараб гьеб нахул лъугьараб кІкІуй , Аллагьасул халкъалъул дугІадул гьаракьгун цадахъ , гьев разилъизе зодибе ана .
66008005	Кьеккен гьабулеб щурунги кодобе босун , къурбан тІад хъолеб доб къанидаса цІадул цІезабуна малаикас гьеб , цинги ракьалде хьвагІун балагьизабуна . Гьебмехалда зобал гъугъадана , гьаркьал рахъана , пири пирхана ва ракь багъарана .
66008006	Анкьго ссур кодоб бугев анкьавго малаик ссуралъубе пуйзе къачІан чІана .
66008007	Ва тІоцевесев малаикас ссуралъубе пуна , ва горо-цІер бана , ва бигун жубараб цІаги бачІана ракьалде . Ракьалъул лъабил бутІа бухІана гьелъ , гъутІбузул лъабил бутІаги бухІана ва кинабго гІурччинхерги бухІана .
66008008	Ва кІиабилев малаикас ссуралъубе пуна , ва цІа рекІараб кІудияб мегІер гІадаб жо ралъдалъе бортун бачІана . Ва ралъдал лъабил бутІа биялде сверана .
66008009	Ва ралъдал рухІчІаголъабазул лъабил бутІа хвана , гумузул лъабил бутІаги щущан ана .
66008010	Ва лъабабилев малаикас ссуралъубе пуна , ва зодисан бортун бачІана цІа рекІараб сунтур гІадинаб кІудияб цІва . Гьеб тІаде бортана гІоразул лъабил бутІаялде ва лъадал иццаздеги .
66008011	Гьеб цІваялда цІар букІана « КьогІаб хер » . Ва лъадал лъабил бутІа гьеб хер гІадин кьогІлъана , ва кьогІаб лъим гьекъон гІемерав чи хвана .
66008012	Ва ункъабилев малаикас ссуралъубе пуна — гьаргьадулаго ссун ана бакъул лъабил бутІа , ва моцІрол лъабил бутІа , ва цІвабзазул лъабил бутІа — кинабго канлъул лъабил бутІа . Къоялъул лъабил бутІа бецІлъун хутІана , гьединго сардил лъабил бутІаги бецІлъун хутІана .
66008013	Дун валагьана , ва дида рагІана зоб бакьулъан боржун унеб цо цІудуца кутакаб гьаракьалдалъун гьадин ахІулеб : « Вай , вай , вай , жеги ссуралъубе пуйчІев лъабго малаикас ссуралъубе пураб мехалда , гьаб ракьалда ругезде бачІине бугеб балагьха ! »
66009001	Ва щуабилев малаикас ссуралъубе пуна , ва дида бихьана цо цІва зодиса ракьалде бортулеб . Гьелъухъе кьун букІана тІину гьечІеб кІкІалахъе нух бугеб гъуялъул нуцІил кІул .
66009002	Ва гьеб цІваялъ ричІана нуцІа . Ва кІудияб корохъа гІадинаб кІкІуй бачІана гъуялъуса къватІибе . Ва гьеб кІкІуялъ бакъги гьаваги бецІлъизабуна .
66009003	Ва кІкІуялда гъорлъан ракьалде бачІана ракъул гарцІазул кІудияб бо . Гьаб ракьалда ругел ичІкІалаз гІадин хечизе ихтияр кьун букІана гьезие .
66009004	Ва гьезда лъазабун букІана , Аллагьасул мугьру надалда гьечІел гІадамазе гурони , я ракьалда бижараб харие , я кинаб букІаниги гІурччинлъиялъе , я кинаб букІаниги гъотІое зарал гьабугеян .
66009005	Гьел гарцІазе ихтияр кьун букІана гьел гІадамал чІвачІого тун , щуго моцІалъ гьезие гІазаб-гІакъуба гьабизе . ИчІкІалалъ хеч къазабидал инсанасе лъугьунеб гІадинаб гІазаб-гІакъуба букІана гьеб .
66009006	Гьел къоязда гІадамал жидеего хвел балагьизе лъугьина , амма гьезда гьеб батиларо . Хвезе бокьун рукІина гьел , амма хвел гьездаса лъутила .
66009007	Рагъуе къачІарал чуязда релълъун рукІана гьел гарцІал . Меседил тажазда релълъарал жалги рукІана гьезул бутІрузда . Гьезул гьурмал инсанасулалда релълъарал рукІана .
66009008	Руччабазул гІадинаб расги букІана гьезул , гъалбацІалъул гІадинал гажалги рукІана .
66009009	Маххул гІадинал къолдабиги рукІана гьезда тІад , гьезул куркьбазул гьаракьги релълъунаан рагъде гІедегІун унел гІемерал чолгьаказул гьаракьалда .
66009010	ИчІкІалалъул гІадинаб рачІги букІана гарцІил , гьеб рачІалдасан хечги къазабулаан гьелъ . Гьел жидерго рачІаз гІадамазе щуго моцІалъ зарал гьабизе ихтияр кьун букІана гьезухъе .
66009011	Гьезул парччахІлъун букІана гьеб кІкІалалъул шайтІан ; жугьутІ мацІалда гьелда цІар буго Абаддон , грек мацІалда — Аполлион ( « Хвел босун бачІунеб » ) .
66009012	Цо балагь тІаса ана . Гьале гьелдаго хадуб цун бачІунеб буго жеги кІиго балагь .
66009013	Ва анлъабилев малаикас ссуралъубе пуна , ва дида рагІана тахида цебе къурбан тІад хъолеб меседил къанил ункъабго бокІнилъ рекъезабураб ункъо лълъаралъул гьаракь .
66009014	Ссур кодоб ккурав анлъабилев малаикасда гьеб гьаракьалъ абулеб букІана : « КІудияб Пурат гІурул рагІалда бухьун бугеб ункъо жен бичун биччай » .
66009015	Ва гІадамазул лъабил бутІа хвезабизе гьел риччалеб заман — сагІат , къо , моцІ ва лъагІел — тІаде щвезегІан чІезабун букІараб гьеб ункъабго жен бичун биччана .
66009016	Ва дида бицана анцІазарго кІиго нухалъ анцІазарилъ кьабурабгІан къадаралда рекІаралги ругин гьезул бодулъ .
66009017	Гьедин балъголъи загьирлъун дида рихьана чуялги чуязда рекІарал рагъухъабиги . Гьезда рукІана цІабагІараб , бецІхъахІилаб ва чІабтІил гІадинаб тІогьилаб кьералъул къолдаби . ГъалбацІалъулазда релълъарал рукІана гьел чуязул бутІрул . Ва гьезул кІалдисан бурулеб букІана цІаги , кІкІуйги , чІабатІги .
66009018	Гьеб лъабабго балагь рещтІиналъ — гьезул кІалдисан бурулеб цІадуцаги , кІкІуйдуцаги , чІабтІицаги — гІадамазул лъабил бутІа гъурана .
66009019	Гьел чуязул къуват лъун букІана гьезул кІалдибги рачІалдаги , гьезул рачІалги рукІиндалха загьруял борхьал гІадинал . Гьез хІанчІиялдалъун кколаан гІадамазе зарал .
66009020	Жидеца гьабурабщиналда — жундузе гІибадат гьабиялда , ва меседил , гІарцул , мазгарул , ганчІил , цІулал гьарурал , жидеда я щибниги бихьуларел , я щибниги рагІуларел , я хьвадизе кІоларел гьересиаллагьзабазе гІибадат гьабиялда — рекІекълъичІо гьел балагьал рещтІиндал хвечІого хутІарал цогидал гІадамал , ва кингоги тавбу гьабичІо гьез .
66009021	Я жидеца гІадамал чІваялда , я сихІру гьабиялда , я хъахІбалъи гьабиялда , яги цІогь гьабиялда рекІекълъичІо гьел , тавбуги гьабичІо гьез .
66010001	Цинги дида вихьана цогидав цІакъ кутакав малаик зобалаздасан рещтІунев ; накІкІал рукІана гьесда тІад жемун , ботІрода тІад нурги чІун букІана , гьумер букІана бакъ гІадинаб , бохдул рукІана цІадул хІубал гІадинал .
66010002	Гьес рагьун хъатикь ккун букІана гьитІинабго тІехь . Кваранаб бох гьес ралъдада лъуна , квегІаб бох ракъдада лъуна .
66010003	ГъалбацІалъул гъулгъулиялда релълъараб кутакаб гьаракьалдалъун ахІдезе лъугьана гьев . Гьев ахІдолеб мехалда рагІана анкьго нухалда зоб гъугъараб гІадинаб гьаракь .
66010004	Анкьго нухалда зоб гъугъараб гІадинаб гьаракь рагІидал , гьеб хъвазейилан лъугьана дун . Амма зодисан ахІулеб рагІана : « Анкьго нухалда зоб гъугъаялдалъун дуда бицараб жо балъго те , гьеб хъваге дуца » .
66010005	Ва ралъдадаги ракъдадаги чІун дида вихьарав малаикас жиндирго кваранаб квер зодобехун битІана .
66010006	Жив абадияв-даимасул , зобалги гьениб бугебщинабги , ракьги гьениб бугебщинабги , ралъадги гьениб бугебщинабги жинца бижарасул цІар рехсон гьев гьедана кватІичІого лъугІизе бугилан .
66010007	Анкьабилев малаикги ссуралъубе пуйзе лъугьина . Гьеб къоялъ лъугьина Аллагьас жиндирго лагъзадерида — аварагзабазда Рохалил хабар бицун лъазабун букІараб балъгояб иш .
66010008	Зодисан дида рагІун букІараб гьаракь гьанжеги дидехун кІалъана : « Ралъдадаги ракъдадаги чІарав малаикас рагьун хъатикь ккураб доб тІехь босизе а » , — ян .
66010009	Малаикасда аскІове ун , дица гьесда абуна гьеб гьитІинаб тІехь дихъе кьейилан . Гьес дида абуна : « Босун кванай гьеб . Дур чохьониб гьеб кьогІлъила , амма дур кІалдиб гьеб гьоцІогІанги гьуинаб букІина »
66010010	Малаикасда кодоса босун , кванана гьеб гьитІинаб тІехь . Дир кІалдиб гьеб гьоцІогІанги гьуинаб букІана , амма чохьониб гьеб кьогІлъана .
66010011	Цинги дида абуна : « ГІемерал халкъазе , миллатазе , мацІазе ва парччахІзабазе хадубккун щиб лъугьине бугебали нахъе-нахъеги бицине ккезе буго дуца » .
66011001	ГІансаялда релълъараб тІилги дихъе кьун , абуна : « Вахъа , дуца борце Аллагьасул кІалгІаги къурбан хъолеб бакІги , чан чияс гьениб гІибадат гьабурабалиги рикІкІе .
66011002	Аллагьасул кІалгІаялда сверун бугеб азбар дуца къватІиб те , гьеб борцунге , цогидал халкъазе кьун бугин гьеб . Гьез гьаб хирияб шагьар кІикъоялда кІиго моцІалъ мерхьина .
66011003	Дир кІиго нугІасе хІалкІолъи кьела дица , сугъуралъул ретІелги ретІун , гьез азаралда кІинусиялда лъабкъого къоялъ Аллагьасул рагІи халкъалда лъазабизе » .
66011004	Гьел чагІи ккола кІиго зайтуналъул гъветІлъунги ва зоб-ракьалъул БетІергьанасда цебе бугеб кІиго чирахълъунги .
66011005	Гьезие зарал-зиян гьабизе ракІалде ккарав чиясде гьезул кІалдисан цІа бурун бачІина ва гьеб цІадуца рухІила гьезул тушбаби . Гьеле гьедин хвезе вуго гьезие зарал-зиян гьабизе ракІалде кканщинав чи .
66011006	Гьев кІиясдаго кІвезе буго Аллагьасул рагІи гьез халкъалда лъазабулеб заманалда цІад бачІого букІиналъе зобал къазе . Лъадада тІадги ихтияр кьун буго гьезухъе — гьеб биялде сверизабизе ; гьединго ихтияр кьун буго гьезие бокьанщинахъе ракьалда балагьалъул цІал кьабизе .
66011007	Гьев кІиявго нугІас Аллагьасул рагІи халкъалда лъазабун бахъараб мехалда , тІину гьечІеб кІкІалахъан тІаде бачІунеб жанавар гьезда данде багъила ; гьелъ гьел къезарила ва чІвала .
66011008	Содомлъунги Мисрилъунги лъугьараблъун рикІкІине бегьулеб гьеб кІудияб шагьаралъул къватІазде рехун хутІила гьезул жаназаби . Гьеб шагьаралдайин гьезул ТІадегІанав хъанчида вигъун вукІарав .
66011009	Лъабгогун бащдаб сордо-къоялъ гьезул жаназабазухъ ралагьун рукІина батІи-батІиял халкъазул , наслабазул , мацІазул ва миллатазул цо-цо гІадамал , ва гьез гьел жаназаби хабалъ лъезе риччазе гьечІо .
66011010	Ракьалда ругелал гьелдаса разилъила , гьез цоцазе рохел гьабила , цоцазе сайигъатал ритІила , щайгурелъул гьев кІиявго аварагас ракьалда ругелазе гІазаб кьолеб букІиндал .
66011011	Лъабгогун бащдаб сордо-къо индал , Аллагьасдасан чІаголъиялъул рухІ лъугьана гьев кІиясулъего . ТІаде рорхун рачІун , рахъун чІана гьел , ва гьезухъ ралагьун рукІаразул рекІелъе кутакаб хІинкъи лъугьана .
66011012	Зодосан кутакаб гьаракьалъ гьадин ахІулеб рагІана гьев кІиясдаго . « Гьанире тІаде раха ! » Жидерго тушбабиги хадур ралагьун , накІкІуда гъорлъан зодире рачун ана гьел .
66011013	ГьебсагІатго кутакалда ракь багъарана . Шагьаралъул анцІил бутІа щущан ана , ракь багъариялдалъун хвана анкьазарго чи ; чІаго хутІаразги , кутакалда хІинкъун , зобалазул Аллагьасе рецц гьабулеб букІана .
66011014	КІиабилеб балагь тІаса ана , гьале кватІичІого тІаде щолеб буго лъабабилеб балагь .
66011015	Ва анкьабилев малаикас ссуралъубе пуна ; ва зобалазда кутакал гьаркьал рахъана , гьадин абулеб букІана гьез : « Нилъер БетІергьанас ва гьесул МасихІица дуниялалдаго парччахІлъи гьабулеб буго гьанже . МасихІица парччахІлъи гьабила абадул абадиялъго » .
66011016	Ва Аллагьасда цеве жидерго тахазда гІодов чІарав къоло ункъавго хІакимас , кІалагъоркье речІчІун , Аллагьасе сужда гьабуна .
66011017	Гьез абулеб букІана : « ХІакъав , абадияв ва къудратав БетІергьан , дуе рецц , дуца дурго кІудияб хІалкІолъи бихьизабидал ва парччахІлъи гьабулеб бугелъул .
66011018	Халкъазул дуде ццин бахъиндал , дурги ццин гьалаглъана . Хваразеги суд гьабизе заман щун буго : дур лагъзадерие — аварагзабазе ва киналго дур цІаралъукьа хІинкъулезе — гІисиназеги чІахІиязеги — кириги хъвазе , ракьалде балагь бачІинабуразде балагьги рещтІинабизе » .
66011019	Гьебмехалда зобалазда бугеб Аллагьасул кІалгІа загьирлъана ва гьениб жаниб бихьулеб букІана къотІиялъул гъамас . Ва пири пирхизе лъугьана , хъуй бахъана , зоб гъугъадана , ракь багъарана ва ракьалде гІемераб горо-цІер бана .
66012001	Ва зобалазда загьирлъана кІудияб гІаламат — бакъ тІад ретІарай , моцІ хІатІикь бугей чІужугІадан . Гьелъул ботІрода букІана анцІила кІиго цІвайил таж .
66012002	Лъимаде йигей гьей , хІарачІваялъул унти захІмалъун , ахІдолей йикІана .
66012003	Цоги гІаламат загьирлъана зодиб . Гьале анкьго бетІерги бугеб , анцІго лълъарги бугеб цІакъго кІудияб багІараб аздагьо , гьелъул бутІрузда букІана анкьго таж .
66012004	РачІ хьвагІун , гьелъ цІвабзазул лъабил бутІа зодиса ракьалде гъинабуна . Гьабурабго лъимер къулчІизе къачІан , лъимер гьабулей йигей гьей гІадамалда цебе чІана доб аздагьо .
66012005	Ва гьелъие гьавуна маххул тІилица киналго халкъал жинца рехъаде рачине ругев вас . Гьелъул гьеб лъимер Аллагьасухъе босун ана , гьесул тахида цебе лъезе .
66012006	Гьей гІаданги гІицІаб авлахъалде лъутун ана . Гьениб гьелъие къачІан букІараб бакІалда Аллагьас гьелъул тІалаб гьабила азаралда кІинусиялда лъабкъого къоялъ .
66012007	Ва зобалазда рагъ ккана — МикагІил ва гьесие мутІигІал малаикзаби аздагьоялда данде рагъулел рукІана , аздагьо ва гьелъие мутІигІал жундул дозда данде рагъулел рукІана .
66012008	Амма гьел бергьинчІо , зобалазда тІокІалъ бакІцин хутІичІо гьезие .
66012009	Ва Илбисиланги ШайтІаниланги цІар лъураб , жинца тІолабго дуниял къосинабулеб кІудияб аздагьо — некІсияб борохь ракьалде рехана ва гьелъие мутІигІал жундулги рехана гьелдаго цадахъ .
66012010	Дида рагІана зодиб цо кутакаб гьаракьалъ абулеб : « Гьанже бачІана нилъер Аллагьасдасан хвасарлъиги , ихтиярги , парччахІлъиги ва гьесул МасихІил ихтиярги , щайгурелъул иман лъуразде гІайиб гІунтІизабураб тушман зобалаздаса гІодобе рехун бугелъул ; къасиги-къадги Аллагьасда цебе гьезде гІайиб гІунтІизабулаан гьелъ .
66012011	Гьеб аздагьоялдаса гьел бергьана КьагІрил биялдалъунги ва жидерго нугІлъиялъул рагІудалъунги , щайгурелъул холел ругониги , гьел жидерго гІумруялда барахщинчІелъул .
66012012	Гьединлъидал , зобал ва зобалазда ругелщиналги , нужеца рохел гьабе ! Амма , ракьги ралъадги , нужедени балагь бачІина , — жиндие дагьаб заман хутІун букІинги лъан , гІасиго ццин бахъун , илбис нужехъе рещтІун бугелъул » .
66012013	Жиб ракьалде рехараблъи лъайдал , дов вас гьавурай чІужугІаданалда хадуб лъугьана гьеб .
66012014	КІудияб цІудул кІиго кваркьи кьун букІана гьей гІаданалъе , гІицІаб авлахъалда гьелъие къачІан букІараб ва аздагьоялъухъе щолареб бакІалде йоржине . Гьениб гьелъул тІалаб гьабила лъабго соналъги анлъго моцІалъги .
66012015	Аздагьоялъ жиндирго кІалдисан гьелда хадуб гІор гІадин лъим чвахизабуна , гьеб гІуруца гьей йосун инародайилан .
66012016	Амма ракьалъ гьелъие квербакъана ; жиндирго кІал рагьун , ракьалъ жанибе къулчІана аздагьоялъ кІалдисан лагІун букІараб гІор .
66012017	Ва гьеб аздагьоялъул кутакалда ццин бахъана гьей чІужугІаданалда . Ва Аллагьасул амруялги тІуразарулел ва ГІисал хІакъалъулъ жидеца нугІлъиги гьабулел гІадамазда — дой гІаданалъул наслуялдасан хутІарал чагІазда — данде багъизе ана гьеб . Ва гьеб аздагьо ралъдал рагІалда чІана .
66013001	Дида бихьана ралъдалъа къватІибе лъугьун бачІунеб жанавар . Гьелъул букІана анцІго лълъарги анкьго бетІерги . Гьелъул лълъурдузда тІад букІана анцІго таж . БутІрузда хъван рукІана Аллагьасдехун гІасилъи бихьизабулел цІарал .
66013002	Гьеб дида бихьараб жанавар цІиркъалда релълъараб букІана ; цидул гІадинал квачІалги рукІана гьелъул , гъалбацІалъул гІадинаб кІалги букІана . Аздагьоялъ гьелъие кьун букІана жиндирго къуватги , жиндирго тахги ва бокьараб гьабизе ихтиярги .
66013003	Жанаваралъул цо бетІералда хвалил ругъун бугилан кколеб букІана , амма гьеб хвалил ругъун сахлъана . Ва тІолабго дуниял хІайранлъун букІана гьеб жанаваралъухъ балагьун .
66013004	ГІадамаз аздагьоялъе сужда гьабулеб букІана , гьелъ гьеб жанаваралъе хІалкІолъи кьедал . Жанаваралъе суждаги гьабун , гьез абулеб букІана : « Гьаб жанаваралда релълъараб щибниги гьечІогури ракьалда ! Гьабгун вагъизе лъида кІолеб ? »
66013005	Аллагьасда дандечІарал ва чІухІарал рагІаби абизе кІалги кьун букІана гьелъие ва кІикъоялда кІиго моцІалъ бокьараб гьабизе ихтиярги кьун букІана .
66013006	Аллагьасул цІарги , гьев чІараб бакІги ва зобалазда ругелалги инжит-хІакъир гьарун , гІасиял жал рицине кІал ричІана гьелъ .
66013007	Гьелъие хІалкІолъи кьун букІана Аллагьасул халкъалда данде багъизе ва гьел къезаризе . Киналго наслабазда , халкъазда , мацІазда ва миллатазда тІад хІалкІолъи кьун букІана гьелъие .
66013008	Хъун букІараб КьагІрихъ бугеб гІумруялъул тІехьалда дуниял бижараб мехалдаго жидер цІарал хъван рукІинчІел гІадамалги руго гьаб ракьалда . Гьез киназго сужда гьабила жанаваралъе .
66013009	ГІундул ругезда рагІизе биччанте :
66013010	« Асирлъуде ккезе хъван бугев чи асирлъуде ккечІого хутІуларо . Хвалчаца чІван хвезе хъван бугев чи хвалчаца чІван хвечІого хутІуларо » . Аллагьасул халкъалъул сабруги божи-иманги букІине кколеблъи бичІчІулеб буго гьел рагІабаздасан .
66013011	Дида цоги жанавар бихьана ракьалдаса къватІибе лъугьун бачІунеб . КьагІрил гІадаб кІиго лълъар букІана гьелъул , амма аздагьо гІадин кІалъалеб букІана .
66013012	Доб тІоцебесеб жанаваралда аскІоб бугеб мехалъ , гьелъухъги букІана долъулго гІадаб хІалкІолъи ; тІолабго дуниялги дуниялалда тІад ругелщиналги гьелъ тІамулел рукІана жиндир бетІералда букІараб хвалил ругъун сахлъараб доб тІоцебесеб жанаваралъе сужда гьабизе .
66013013	Гьелъ чІахІиял ва хІикматал мугІжизатал рихьизаруна , гІадамазда бихьун , зодисан ракьалде цІагицин бачІана .
66013014	Доб жанавар бугеб бакІалда мугІжизаталги рихьизарун , ракьалда ругелщинал гуккулел рукІана . Гьелъ гьезие амру гьабулеб букІана , хвалчадул ругъун лъуниги чІаго хутІараб тІоцебесеб жанаваралъул сурат гьабеян .
66013015	Гьелъие хІалкІолъи кьун букІана тІоцебесеб жанаваралъул сураталда рухІ лъезабизе , хІатта гьелда кІал-мацІ бижизабизегицин . ХІалкІолъи кьун букІана гьеб сураталъе сужда гьабизе бокьичІел гІадамал чІвазаризеги .
66013016	Киналго гІадамазул — гІисиназулги чІахІиязулги , бечедазулги мискиназулги , уздензабазулги лагъзадерилги — кваранаб квералда яги надалда гІуж лъезабуна гьелъ .
66013017	Жанаваралъул цІар яги гьелъул цІар бихьизабулеб тарих хъвараб гьеб гІуж гьечІесе ихтияр букІунаро щибниги бичизе яги бичун босизе .
66013018	Гьеб бичІчІизе ккани , гІакълу къваригІуна . ГІакълу бугес , хІисаб гьабун , балагье гьеб жанаваралъул цІар бихьизабулеб тарих , — гьеб бугелъулха инсанасул цІаралъулги тарих . Гьелъул цІаралъул тарих — 666 .
66014001	Дун валагьана — гьале Сион магІарда буго КьегІер ва гьелда цадахъ вуго гьелъул цІарги ва гьелъул Инсул цІарги надалда хъварав нусиялда кІикъоялда ункъазарго чи .
66014002	КІудияб чвахелоялъул гІадинаб яги зоб гъугъалеб гІадинаб гьаракь рагІана дида зодисан . Гьеб гьаракь релълъун букІана арфаби бачунезул бакъназда .
66014003	Тахалда цебе , ункъабго рухІчІаголъиялдаги хІакимзабаздаги цебе цІияб кечІ ахІулеб буго гьел гІадамаз . Дуниялалъухъа ричун росарал гьел нусиялда кІикъоялда ункъазарго чиясда гурони , цоги лъиданиги кІвечІо гьеб кечІ ахІизе ругьунлъизе .
66014004	Гьезул цонигияс чІужу ячинчІо . РацІцІадал ругелъулха гьел ! Гьел руго , кибехун гьеб аниги , доб КьагІрида хадур унел гІадамал . Гьел руго цогидал гІадамазда гьоркьоса ричун росарал чагІи . Гьел руго Аллагьасеги КьагІриеги назру гьабураб тІоцебесеб рижилъун лъугьарал гІадамал .
66014005	Цониги гьереси инчІо гьезул кІалдиса къватІибе . Аллагьасул рацІцІадал вализаби руго гьел .
66014006	Ва цоги малаик вихьана дида зоб бакьулъан воржун унев . Гьесухъ букІана ракьалда бугебщинаб миллаталда , наслуялда , мацІалда ва халкъалда бицине абадияб Рохалил хабар .
66014007	Кутакаб гьаракьалдалъун ахІана гьес : « Аллагьасукьа хІинкъа ва гьесие рецц гьабе , гьес суд гьабулеб сагІат тІаде щун бугелъул ! Зобги , ракьги , ралъадги ва лъадал иццалги рижарасе сужда гьабе ! »
66014008	Гьесдаго хадув цун вачІунев вукІана цоги малаик . Гьес ахІана : « Вавилон шагьар щущан ана ! Щущан ана жиндир гьалагаб хъахІбалъиялъул чогърол лълъар тІолалго халкъазда гьекъезабураб кІудияб Вавилон ! »
66014009	Гьездаго хадув цун вачІунев вукІана лъабабилев малаикги . КІудияб гьаракьалдалъун гьес ахІана : « Жанаваралъе яги гьелъул сураталъе сужда гьабурасги ва надалда яги квералда гІуж бан бугесги
66014010	гьекъезе буго Аллагьасул тамихІалъул лълъар . Гъорлъе лъим жубачІеб чагъирлъун гьелда жаниб букІина Аллагьасул ццин бахъин . Илагьиял малаикзабаздаги КьагІридаги цебе , цІадулъеги чІабтІилъеги рехун , гьезие гІазаб-гІакъуба гьабила .
66014011	Абадул абадиялъго эхеде унеб букІина гьезие бугеб гІазаб-гІакъубаялъул кІкІуй . Жанаваралъе ва гьелъул сураталъе сужда гьабуразе ва гьелъул цІаралъул гІуж лъуравщинасеги я къад , я къаси рахІат-хІалхьи букІине гьечІо » .
66014012	Аллагьасул халкъалъул сабру букІине кколеблъи бичІчІулеб буго гьел рагІабаздасан . Аллагьасул халкъ ккола гьесул амруялги тІуразарулел ва ГІисаде иманги лъурал гІадамал .
66014013	Зодисан гьадин ахІулеб гьаракь рагІана дида : « Хъвай : гьардарал гурелдай гьанжеялдаса хадур холеб мехалдаги ТІадегІанасде иман лъурал гІадамал » . ХІакълъунго гьедин бугилан абулеб буго Илагьияб РухІалъ . Жидерго захІматаб хІалтІудаса хадуб гьезие хІалхьи букІина , — жидеца гьарурал гьунаразухъ шапакъат щвезе бугелъулха гьезие .
66014014	Дун валагьана — гьале хъахІаб накІкІул парча . Гьеб накІкІул парчаялда тІад гІодов чІарав релълъун вукІана ГІадамил Лъимада . Гьесул бетІералда тІад букІана меседил таж , хъатикь букІана рекІараб нилъ .
66014015	Аллагьасул кІалгІаялъуса къватІиве лъугьун вачІана цоги малаик . НакІкІул парчаялда тІад вугесде кутакаб гьаракьалдалъун ахІана гьес : « Босун дурго нилъ хьвагІе , лъилъаризе заман щун бугин ракьалда » .
66014016	НакІкІул парчаялда тІад гІодов чІарас ракьалда тІасан нилъ хьвагІана ва ракьалда бугебщинаб лъилъана .
66014017	Зобалазда бугеб Аллагьасул кІалгІаялъуса къватІиве лъугьун вачІана цоги малаик . Гьесда кодобги букІана рекІараб нилъ .
66014018	Къурбан хъолеб бакІалдасахун вачІана цІадул кверщел бугев цоги малаик , ва доб рекІараб нилъ кодоб ккун бугесде кутакаб гьаракьалдалъун ахІана гьес : « Босун дурго нилъ хьвагІе , ракьалда рижарал цІолбол хьопал къотІе , гьезда цІибил барщун бугин » .
66014019	Малаикас ракьалда тІасан нилъ хьвагІана , ракьалда бугеб цІибил къотІана ва Аллагьасул ццидал кІудияб чаналъубе бана .
66014020	Гьеб цІибил мерхьана шагьаралдаса къватІибехун . Ва гьеб чаналъуса къватІибе чвахун бачІараб бидул цІуна лъабнусго километралда тІолабго сверухълъи , чу тІерхьунеб гІадаб хІор лъугьана гьениб .
66015001	Цинги дида зодиб бихьана цоги цІакъго кІудияб ва хІикматаб гІаламат — ахирисеб анкьго балагьги босун вачІунев вукІана анкьго малаик . Гьел ахирисел рукІана , щайгурелъул гьелдалъун лъугІулеб букІиндал Аллагьасул ццин бахъин .
66015002	Дида бихьана жаниб цІа рекІараб цІорол ралъадалда релълъараб бакІ . Жанаваралдаса , гьелъул сураталдаса ва гьелъул цІар бихьизабулеб тарихалдасаги бергьарал гІадамал , Аллагьасе рецц гьабулел арфабиги кодор ккун , гьеб цІорол ралъдада аскІор чІун рукІана .
66015003	Гьез ахІулеб букІана Аллагьасул лагъ Мусал кечІ ва КьагІрил кечІ : « ХІалкІолъи кІудияв БетІергьан Аллагь , гІажаибал ва чІахІиял руго дур ишал ! Халкъазулго парччахІ , гьел дур нухал ритІухъалги руго , хІакъалги руго !
66015004	Я , БетІергьан , дур цІаралъукьа щив хІинкъуларев ? Ва гьелъие рецц гьабуларевги щив вугев ? Мун гІадин вацІцІадав цогиги гьечІо . Ва дур судалъул хІукмаби загьирлъидал , киналго халкъал рачІун , гьабила дуе сужда ! »
66015005	Цинги дун валагьана , ва дир беразе зодиб загьирлъана Аллагьасул кІалгІа , гьелъул нуцІа рагьун бугоан . Аллагь жанив вукІиналъул гІаламатлъун кколеб чадирги букІана гьениб .
66015006	Анкьго балагьги босун , гьеб кІалгІаялъуса къватІиве лъугьун вачІана анкьго малаик . Гьезда букІана бацІцІадаб ва кенчІолеб ретІел , карандасан борчун букІана меседил рачел .
66015007	Цинги доб ункъабго рухІчІаголъиялъул цоялъ анкьавго малаикасухъе кьуна абадияв-даимав Аллагьасул ццидал цІураб анкьго меседил щурун .
66015008	Аллагьасул къудраталъулги хІалкІолъиялъулги кІкІуйдул цІуна гьеб кІалгІа . Анкьго малаикасухъ бугеб анкьго балагь лъугІизегІан , лъиданиги кІвечІо гьеб кІалгІаялъуве лъугьине .
66016001	Дида рагІана гьеб кІалгІаялъусан кутакаб гьаракьалдалъун гьев анкьавго малаикасда абулеб : « Инеги ун , нужеца ракьалде чвалхе гьеб анкьабго щуруналъуб бугеб Аллагьасул ццин » .
66016002	Ва инеги ун тІоцевесев малаикас жиндирго щурун ракьалде чвалхана . Жанаваралъул гІуж бугел ва гьелъул сураталъе сужда гьабурал гІадамазул чурхдузда лъугьана цІакъ захІматал ва ракІ гъанцІулел ругънал .
66016003	КІиабилев малаикас жиндирго щурун ралъдалъе чвалхана : чІварав чиясул гІадинаб биялде сверана ралъад , ва гьениб бугеб кинабго рухІчІаголъи хвана .
66016004	Лъабабилев малаикас жиндирго щурун гІораздеги лъадал иццаздеги чвалхана : гьелги биялде сверана .
66016005	Ва лъадал малаикас абулеб рагІана дида : « Гьаб дур суд ритІухъаб буго , абадияв-даимав вацІцІадав Аллагь !
66016006	Вализабазулги аварагзабазулги би гІодобе тІуралъухъ , дуца гьезда би гьекъезабуна . ЦІакъ битІун ккана гьезие гьеб ! »
66016007	Къурбан хъолеб бакІалда аскІосан абулеб рагІана дида : « БитІараб буго ! ЦІакъго ритІухъабги хІакъабги хІукму къотІана дуца , хІалкІолев БетІергьан Аллагь ! »
66016008	Ункъабилев малаикас жиндирго щурун бакъуде чвалхана . Ва гІадамал цІадуца рухІизаризе ихтияр кьуна бакъуе .
66016009	ГІасияб бухІи-гьелегьиналъул гІазабалъукь рукІана гІадамал . Ва гьез нагІана кьолеб букІана киналго гьел балагьал жинда кодор ругев Аллагьасул цІаралъе . Амма тавбу гьабичІо гьез , ва Аллагьасе рецц гьабизеги кантІичІо .
66016010	Щуабилев малаикас жиндирго щурун чвалхана жанаваралъул тахиде . БецІлъукье ккана гьелъул парччахІлъи , ва унти-гІазабалъул хІал цІикІкІиналъ , жидерго мацІал хІанчІулел рукІана гІадамаз .
66016011	Гьел жидеда тІаде щварал гІазабазухъги ва жидеда ругел ругъназухъги зобалазул Аллагьасе нагІана кьолеб букІана гьез , амма жидер ишаздаса рекІекълъичІо , тавбуги гьабичІо .
66016012	Анлъабилев малаикас жиндирго щурун Пурат абураб кІудияб гІурулъе чвалхана , ва гьеб гІурул лъим бакъвана , бакъбаккул рахъалдасан парччахІзабазе нухги рагьана .
66016013	Ва дида бихьана къуркъбузда релълъараб лъабго хъубаб жен аздагьоялъул кІалдисанги , жанаваралъул кІалдисанги ва гьересиаварагасул кІалдисанги къватІибе лъугьун бачІунеб .
66016014	Гьел руго квешал жундул ; гьез гІаламатал рихьизарула . Ва гьел ана тІолабго дуниялалъул парччахІзабазухъе , ХІалкІолев Аллагьасул кІудияб къоялъ цолъун , данделъун , гьел рагъде рахъинаризе .
66016015	ТІадегІанас абулеб буго : « Гьале дун цІогьор гІадин вачІунев вуго . Гьардарав гуревдай тІад ретІелги ретІухъе ворчІуда чІарав чи : гьев толохІочго хьвадизе ккеларо ва гІадамаздаса намуслъичІого хутІила » .
66016016	Гьел жундуз парччахІзабазул боял данде ракІарана жугьутІазул мацІалда Гьармагеддон абулеб бакІалде .
66016017	Анкьабилев малаикас жиндирго щуруналъуб букІараб жо гьаваялде чвалхана . Ва Аллагьасул кІалгІаялъуб бугеб тахида аскІосан кутакаб гьаракьалдалъун : « ТІубана ! » — ян абулеб рагІана дида .
66016018	Ва пири пирхана , гьаркьал рахъана , зоб гъугъадана , кутакалда ракь багъарана ; ракьалда гІадамал рижаралдаса нахъе жеги киданиги букІинчІеб къагІидаялъ багъарана ракь .
66016019	КІудияб шагьар Вавилон лъабго бутІаялде бихъун ана , ва цогидал халкъазул шагьарал щущан тІатІала ккана . Гьедин Аллагьасда ракІалде щвана кІудияб Вавилон : гьес гьелъие гьекъезе кьуна жиндирго ццидал цІураб щурун .
66016020	Ва киналго чІинкІиллъаби лъутун ана , ва мугІрулги ратичІо .
66016021	Зодисан гІадамазда тІаде бана щибалъул бакІлъи кІикъоялда анцІго килограмм бугеб горо . Гьеб балагьалъул гІасилъи бихьун , гІадамаз Аллагьасде гІайиб гьабулеб букІана .
66017001	Анкьго щурун кодоб бугев анкьго малаикасдасан цояс , дида аскІовеги вачІун абуна : « Вилълъа , дица дуда бихьизабила чІахІиял гІоразда тІад гІодой чІарай кІудияй хъахІбаялъе судалъ къотІараб хІукму .
66017002	Дуниялалъул парччахІзабигун лъугьун хъахІбалъи гьабулеб букІана гьелъ , ва гьеб жиндирго хъахІбалъиялъул чогъроца ракьалда ругелщинал мехтизаруна гьелъ » .
66017003	Илагьияб РухІалъ асар гьабидал , дида дунго вихьана малаикас гІицІаб авлахъалде щвезавурав гІадин . Гьений ятана бецІбагІараб жанаваралда тІад рекІарай чІужугІадан . Аллагьасде гІасилъи загьир гьабулел цІаразул цІун букІана гьеб жанавар ; анкьго бетІерги букІана гьелъул , анцІго лълъарги букІана .
66017004	Гьей чІужугІаданалъ ретІун букІана бецІхъахІилабги бецІбагІарабги ретІел ; меседалъ , жавгьар-якъуталъ ва къиматаб маргъалалъ къачІа-кІатІан йикІана гьей . Гьелда кодоб букІана гьелъул хъахІбаял ишазулги хъублъиялъулги цІураб меседил щурун .
66017005	Гьелъул надалда хъван букІана балъгояб цІар — КІудияб Вавилон шагьар — хъахІбабазулги дуниялалъулго хъублъидулги эбел абун .
66017006	ГІисаде иман лъуразул — гьесие нугІлъи гьабуразул — биялъ мехтун йихьана гьей гІадан дида , ва гьей йихьарайго дун кутакалда хІикмалъана .
66017007	Ва малаикас абуна : « Щай мун хІикмалъарав ? Гьай гІаданалъулги ва гьай тІад рекІараб анкьго бетІерги анцІго лълъарги бугеб жанаваралъулги балъголъи рагьила дица дуе .
66017008	Дуда бихьараб жанавар цебе чІаго букІана , гьанже гьечІо . Нахъеги тІину гьечІеб кІкІалахъа къватІибе бачІина гьеб ва жиндирго хвалде данде ина . Дуниял бижараб мехалдаго жидер цІарал гІумруялъул тІехьалда хъван рукІинчІел гьаб ракьалда ругелщинал гІадамал хІикмалъила гьеб жанавар бихьун , цин гьеб чІаго букІиндал , цинги хведал , хадуб цІидасан чІаголъидал .
66017009	Гьеб бичІчІизе лъай-гІакълу хІажалъула . Анкьабго бетІер ккола гьей чІужугІадан тІад чІараб анкьго гохІ .
66017010	Гьединго анкьго парччахІги ккола — гьезул щугояв хвана , цояв чІаго вуго ва цояв жеги вачІинчІо ; вачІараб мехалдаги гьев гІемер заманалъ хутІиларо .
66017011	Дов анкьавго парччахІасда гьоркьоса цояв вугониги , микьабилев парччахІ ккола гьев . Хвалде данде ина гьевги .
66017012	Дуда бихьараб анцІабго лълъарги ккола жеги парччахІлъи щвечІев , амма жанаваралда цадахъ цо сагІаталъул болжалалда парччахІлъи щвезе бугев анцІго парччахІ .
66017013	Гьезул букІина цого мурад-къасд , ва жидерго къуватги къудратги гьез жанаваралъе кьела .
66017014	КьагІрида данде рагъизе руго гьел , амма КьегІер гьездаса бергьина , гьеб КьегІер бугелъул тІадегІаназулги ТІадегІанаб ва парччахІзабазулги ПарччахІ . Гьелда цадахъ рукІина ахІун рачІаралги , тІаса рищаралги , рекІелъ божи бугелги » .
66017015	Гьев малаикас дида абуна : « ХъахІба тІад чІун дуда рихьарал гІорал ккола халкъалги , руккелалги , миллаталги , мацІалги .
66017016	Дуда бихьараб жанаваралдаги анцІабго лълъаралдаги гьей хъахІба цІакъ рихине йиго : гьез гьей тІутІун яла , тІад ретІел гьечІого гІицІго хутІизайила , гьелъул гьан кванала ва цІадаеги рехун юхІила .
66017017	Жиндирго хІукму билълъанхъизабиялъе Аллагьас гьел гІадамазул рекІелъе лъугьинабуна киналго цолъун мурад тІубазабизе нигат . Гьезги жидерго кверщел гьеб жанаваралъухъе кьуна , — Аллагьасул рагІаби тІуразегІан заманалда .
66017018	Дуда йихьарай чІужугІаданги ккола дуниялалъул парччахІзабазда тІад кверщел жиндихъ бугеб кІудияб шагьар » .
66018001	Гьелдаса хадуб дида вихьана зодисан рещтІунев цоги малаик . Гьесие кьун буго кІудияб ихтияр , ва гьесдасан бачІараб нуралъ гвангъун букІана ракь .
66018002	Кутакаб гьаракьалдалъун гьес ахІана : « Щущан ана , Вавилон шагьар щущан ана , шайтІаби чІараб бакІлъун , хъубабщинаб жен , хъубабщинаб ва рокьукъабщинаб хІинчІ бахчулеб бакІлъун лъугьана гьеб .
66018003	Вавилоналъ жиндирго гьалагаб хъахІбалъиялъул чагъир тІолалго халкъазда гьекъезабидал , дуниялалъулго парччахІзабазгун цадахъ гьелъ хъахІбалъи гьабидал ва дуниялалъулго базаргаби гьелъул гьарзалъиялдасан бечелъидал ккана гьеб гьедин » .
66018004	Дида рагІана зодисан цогидаб гьаракьалъ абулеб : « Я , дир халкъ , гьелъул мунагьазулъ гІахьаллъунгутІизе ва гьелъие гьабизе бугеб тамихІалдасаги хвасарлъизе , гьениса къватІибе лъугьа мун .
66018005	Гьелъул мунагьазул гьиразул гохІ зодибе гІунтІун бугелъул , гьелъул квешлъабиги Аллагьасда ракІалде щун ругелъул !
66018006	Гьелъ нужехъе кьурабги , гьелъухъего нахъе кьун , бецІе , гьелъ гьабунщинабги кІиго бутІаялде бахинабун бецІе . Гьелъ чогърол цІун кьураб лълъар , кІицІулго цІезабун , кье гьелъие .
66018007	Гьелъ жиндиего гьабулеб букІараб рецц-бакъалдаги тІалаб гьабулеб букІараб хІарамаб гьарзалъиялдаги бащадаб гІазаб-гІакъубаги къварилъиги рещтІинабе гьелда тІаде . Жий парччахІ йигин , жий къоролайги гурин , жинца чІегІерги баларин гьелда ракІалде ккедал ,
66018008	цо къоялъ гьелде рещтІина балагьги , къварилъиги , ракъиги ; гьелъие суд гьабулев БетІергьан Аллагь къудратав вугелъул , цІадулъ гъанкъила гьей !
66018009	Гьелда рекІараб цІадул кІкІуй бихьидал гІодила ва инагьдила гьелда цадахъ хъахІбалъиялдаги хІарамаб гьарзалъиялдаги рукІарал дуниялалъул парччахІзаби .
66018010	Гьелде рещтІараб гІазаб-гІакъубаялдаса хІинкъун , рикІкІадаги чІун : „ Вай , вай , Вавилон — кІудияб шагьар , щулияб шагьар , цохІо сагІаталда жаниб тІубана дуе къотІараб хІукму “ , — ян абила гьез .
66018011	Жидер къайи гьанже лъицаниги бичун босулеб гьечІелъул , дуниялалъул базаргабиги гьелъухъ магІу гьабун гІодулел руго .
66018012	„ Бичун унеб гьечІо меседилги гІарцулги къайи , жавгьар-якъут , къиматаб маргъал , тІеренаб ххам , бецІбагІараб ххам , чиллайдул ххам , канчІбагІараб ххам , махІгьуинаб цІул , магьидул гьарурал батІи-батІиял тІагІелал , къвакІараб къиматаб цІулалги , мазгарулги , маххулги ва мармаралъулги гьабураб къайи ,
66018013	гъаран , пучч-пилпил , кьеккен гьабулеб нах , мазь , чагъир , нах , хханжу , ролъ , чІегІербоцІи , гІи-цІцІани , чуял , гьакал , лагъзал , ай ричулел гІадамал .
66018014	Дуда кодоса ана дур рекІее рокьулел рукІарал пихъал , хараблъана кинабго беричабщинабги гвангъарабщинабги , гьеб киданиги духъе нахъе щвезе гьечІо “ .
66018015	Гьебгощинаб къайи бича-хисулел рукІарал ва гьелдалъун бечелъарал дол базаргаби , гьелде рещтІараб гІазаб-гІакъубаялдасаги хІинкъун , рикІкІадегІан чІун гІодила .
66018016	„ Вай , вай , кІудияб шагьар , тІеренаб дарай ретІараб , бецІбагІараб ва канчІбагІараб ххам ретІараб , меседалъ , жавгьар-якъуталъ , къиматаб маргъалалъ къачІараб шагьар !
66018017	ЦохІо сагІаталда жаниб хараблъана дур гьеб кІудияб бечелъи “ , — абун магІу гьабила гьез . Киналго гумузул бетІергьабиги , киналго гумузда рекІун рукІаралги , ралъдахъабиги ва киналго ралъдадасан бетІербахъаралги рикІкІада чІун рукІана .
66018018	Гьелда рекІараб цІадул кІкІуй бихьун : „ Гьададинаб кІудияб шагьар киданиги кибниги букІанадай ! “ — абун ахІдана гьел .
66018019	БотІроде рахъуги бан , гІодилаго магІу гьабуна гьез : „ Вай , вай , кІудияб шагьар ! Дур гьарзалъиялдасан бечелъана ралъдада ругел киналго гумузул бетІергьаби , ва цохІо сагІаталда жаниб хараблъана мун “ .
66018020	Гьалдаса роха нуж , зобал ; роха , вализаби , чапарзаби , аварагзаби , — гьелъ нужее гьабун букІараб гІадинаб хІукму гьабунин Аллагьас гьелъиеги » .
66018021	Цо къуватав малаикас кодобе босана кІудияб гьобо гІадинаб гьецІо ва , хьуризабун ралъдалъе гьебги рехун , гьес абуна : « Гьадин хьуризабун рехила кІудияб шагьар Вавилон . Ва тІокІаб букІинаро гьеб .
66018022	Вай , Вавилон , тІокІаб рагІиларо дуда арфа хъвалезулги , кочІохъабазулги , щвантІих-лалу пулезулги , зурмихъабазулги макънал . Цониги махщел-гьунаралъул устарги вукІинаро тІокІав дур , дур гьабазул сасги рагІиларо тІокІаб .
66018023	Дур чирахъазул канлъул кунчІиги чІваларо тІокІаб , бахІарасулги бахІаралъулги накъитги рагІиларо тІокІаб . Дур базаргаби гьаб ракьалда тІад къадруял чагІи рукІиндал ва дур сихІру-хІиллаялъ тІолалго халкъалги къосинарун рукІиндал , ккела гьеб гьедин .
66018024	Гьеб шагьаралда тІад батана аварагзабазулги , вализабазулги ва гьаб ракьалда чІваралщиназулги бидул хІакъ » .
66019001	Гьелдаса хадуб кІудияб руккелалъул гІадинаб гьаракьалдалъун зодисан ахІулеб рагІана дида : « Гьаллелуя ! Нижер Аллагьасухъ буго хвасарлъиги , цІар-реццги , къудратги ,
66019002	гьесул хІукму ритІухъабги хІакъабги бугелъул . ХъахІбалъиялдалъун гьаб ракь хъублъизабурай хъахІбаялъе гьес судги гьабидал ! Ва Аллагьасул лагъзадерил бидухъ гьелдаса къисасги босидал ! »
66019003	Цоги нухалъ ахІулеб рагІана : « Гьаллелуя ! Гьелъул кІкІуй абадул абадиялъго эхеде ине буго ! » — ян .
66019004	Къоло ункъавго хІакимасги ункъабго рухІчІаголъиялъги кІалагъоркье речІчІун сужда гьабуна тахида тІад гІодов чІарав Аллагьасе . Гьез абуна : « Амин ! Гьаллелуя ! » — ян .
66019005	Тах бугеб рахъалдасан цо гьаракьалъ ахІулеб рагІана : « Гьесул киналго лагъзадерица , гьесукьа хІинкъулелщиназ — гІисиназги чІахІиязги — рецц гьабе нилъер Аллагьасе ! » — ян .
66019006	КІудияб руккелалъул гІадинаб яги кутакаб чвахелоялъул гІадинаб гьаракьалдалъун ахІулеб рагІана дида : « Гьаллелуя ! Нилъер къудратав БетІергьан Аллагь парччахІ вугелъул !
66019007	Нилъ роха-хинлъун разиго рукІина ва гьесие рецц гьабила , КьагІрил бертадул къо тІаде щун бугелъул ва гьесул бахІарайги къачІа-кІатІан йигелъул ! »
66019008	Гвангъараб ва бацІцІадаб тІеренаб дарайдул ретІел кьун буго гьелъие . ( Гьеб дарай ккола Аллагьасул халкъалъул ритІухъал ишал . )
66019009	Довго малаикас дида абуна : « Хъвай : гьардарал гурелдай гьеб КьагІрил берталъе ахІарал гІадамал » , — ан . Цоги гьес абуна : « Гьаб буго Аллагьасул хІакъаб рагІи ! » — ян .
66019010	Гьесул хІатІазда цеве кІалагъоркье речІчІун , гьесие сужда гьабизехъин букІана дица . Гьес дида абуна : « Гьеб бегьуларебха ! ГІисае нугІлъи гьабулел дур вацазулги дурги гьалмагъ вуго дун . Аллагьасе гьабе дуца сужда . ГІисае нугІлъи гьабиги Аллагьасул рагІудасан бачІараб бугебха ! »
66019011	Зоб рагьун бачІун бихьана дида . Гьале хъахІаб чу ; гьелда рекІун вуго РитІухъавиланги ХІакъавиланги жинде абулев , битІараб хІукмуги къотІулев , рагъдаги бергьунев чи .
66019012	ЦІадул мацІал гІадинал руго гьесул берал , гьесул ботІрода гІемерал тажалги руго , жиндаго гьесда гурони , лъиданиги лъалареб цІарги хъван буго гьесул надалда .
66019013	Гьесда буго бидулъ ччураб ретІел ; гьесда цІарги — Аллагьасул рагІи .
66019014	ХъахІал чуяздаги рекІун , малаикзабазул боял рачІунел руго гьесда хадур . Гьезда тІад буго чІухІараб ва бацІцІадаб хъахІаб ретІел .
66019015	Гьесул кІалдиса къватІибе бачІунеб рагІиги релълъуна халкъаздаса бергьине хьвагІулеб рекІараб хвалченалда . Гьес гьел маххул тІилица рехъаде рачине руго . Къудратав Аллагьасул ццидалги жазаялъулги чаналъуб чагъир гьабизе цІибил мерхьина гьес .
66019016	Гьесул ратІлидаги хьолбодаги : « ПарччахІзабазулги ПарччахІ , тІадегІаназулги ТІадегІанав » , — абун цІар хъван буго .
66019017	Дида вихьана бакъуда тІад чІарав малаик . Зоб бакьулъан роржун унел киналго хІанчІазде гьес ахІана : « Аллагьасул кІудияб кванде рачІа киналго цадахъ :
66019018	парччахІзабазулги , рагъул церехъабазулги , къо-асс бугезулги , чуязулги , гьезда рекІаразулги , киналго уздензабазулги лагъзадерилги — гІисиназулги чІахІиязулги гьан кваназе ! » — ян .
66019019	Дида рихьана данделъун , чода рекІарасдаги гьесул боялдаги данде рагъизе къачІан , жанаварги , дуниялалъул парччахІзабиги , гьезул боялги .
66019020	Жанавар асирлъун ккуна , гьелдаго цадахъ ккуна , гьеб жанавар бугеб бакІалда гІаламатал рихьизарун , жинца гІадамал къосинарурав гьересиаварагги . Гьес къосинарулаан жанаваралъул гІуж лъурал ва гьелъул сураталъе сужда гьабурал гІадамал . Жанаварги гьересиаварагги чІагого рехана цІадулги чІабтІилги хІоринире .
66019021	Цогидал чІвана чода рекІарасул кІалдисан бачІараб хвалчаца . Ва киналго хІанчІаз гІорцІизегІан кванана гьезул гьан .
66020001	Дида вихьана зодисан рещтІунев цо малаик ; гьесухъ букІана тІину гьечІеб кІкІалахъе бугеб нуцІил кІулги кІудияб рахасги .
66020002	Илбислъунги шайтІанлъунги кколеб аздагьо — некІсияб борохь , — кквезеги ккун , рахсида бухьана гьес , азарго соналъ гьелдаса борчІилареб куцалъ .
66020003	Азарго соналъ халкъал къосинаричІого теледухъ , нуцІаги рахан , гьелда мугьруги чІван , кІкІалахъе рехана малаикас гьеб . Цинги гьеб дагьабго заманаялъ рахсидаса бичун биччазе буго .
66020004	Дида рихьана тахбакІал , гьезда тІад гІодор чІун рукІана суд гьабизе тарал гІадамал . ГІисал хІакъалъулъ хабар тІибитІизабунилан ва Аллагьасул рагІи тІубазабунилан бутІрул къотІаразул рухІалги рихьана . Рихьана жанаваралъе ва гьелъул сураталъе сужда гьабичІел , жидер надалда яги кверда гІуж лъечІел гІадамалги . Гьел чІаголъун рукІана , ва гьез ГІисада цадахъ азарго соналъ парччахІлъи гьабулеб букІана .
66020005	Гьедин чІаголъана тІоцере гІадамал . Цогидал хварал чагІи гьеб азарго сон инегІан чІаголъичІо .
66020006	Гьардарал гурелдай гьел тІоцере чІаголъаразда гъорлъе ккарал гІадамал . КІиабилеб хвел гьезда хъваларо . Ва гьел лъугьина Аллагьасулги МасихІилги кашишзабилъун , ва гьесда цадахъ азарго соналъ парччахІлъи гьабила гьез .
66020007	Азарго сон индал , илбис туснахъалъуса къватІибе биччала .
66020008	Дуниялалъул ункъабго рахъалде ун , халкъал къосинарила гьелъ , гІажуж-мажужалъул боял данде ракІарун , рагъде рахъинарила . Ралъдал рагІалда салигІанги гІемер рукІина гьел .
66020009	ТІолабго ракь цІун букІана гьел бояз , ва гьез сверун ккуна иман лъуразул ордуги Аллагьасе хирияб шагьарги . Амма зодисан цІа бачІун рухІана гьел .
66020010	Гьел къосинарураб илбис рехана цІадулги чІабтІилги хІоринибе . Гьеб хІоринир абадул абадиялъго къасиги-къадги гІазаб-гІакъубаялда гьелда цадахъ рукІина жанаварги гьересиаварагги .
66020011	Гьебмехалда дида бихьана цІакъго кІудияб хъахІаб тах , вихьана гьелда гІодов чІаравги . Гьесдаса лъутун ана зобги ракьги , ва гьезие чІезе бакІ батичІо .
66020012	Ва дида рихьана хварал чагІи — гІисиналги чІахІиялги — тахида цере чІун . Рагьун лъун тІахьалги рукІана . Цоги тІехьги букІана рагьун — гІумруялъул тІехь буго гьеб . Гьел тІахьазда хъварал ишазухъ балагьун гьабулеб букІана хваразе суд .
66020013	Ралъдацаги кьуна жиндихъго рукІарал хварал чагІи . Хвалицаги хваразул улкаялъги кьуна жидехъго рукІарал хварал чагІи . Ва гьезул ишазухъ балагьун , щивав чиясе судги гьабуна .
66020014	Цинги хвелги хваразул улкаги цІадул хІоринибе рехана . Гьеб цІадул хІор ккола кІиабилеб хвел .
66020015	ГІумруялъул тІехьалда цІар хъван батичІел чагІи цІадул хІоринире рехана .
66021001	Цинги дида бихьана цІияб зобги цІияб ракьги . Цевехун букІараб зобги ракьги тІагІун буго , ралъадги гьечІо гьанже .
66021002	Гьединго дида бихьана мукъадасаб шагьар — зодисан Аллагьас рещтІинабулеб цІияб Иерусалим . БахІарасда аскІое уней бахІарай кинигин къачІан букІана гьеб .
66021003	Кутакаб гьаракьалдалъун тахидасан абулеб рагІана дида : « Гьале гІадамазулалда аскІоб бугеб Аллагьасул чадир . Гьенив гьезда цадахъ вукІине вуго Аллагь . Гьел лъугьине руго гьесул халкълъун , ва живго гьев Аллагьги гьезда аскІов вукІине вуго .
66021004	Аллагьас гьезул бадиса магІил щибаб горо бацІцІина , ва хвелги тІокІаб букІинаро . Цебехун букІарабщинаб лъугІун-тІагІун индал , тІокІаб букІинаро я гІоди , я унти » .
66021005	Тахида гІодов чІарас абуна : « Гьале дица кинабго цІидасан бижизабулеб буго » , — ян . Цоги гьес дида абуна : « Хъвай — хІакъал ва ритІухъал рагІаби руго гьел » .
66021006	Гьес дида абуна : « ТІубана ! Дун вуго Алипги Яги , Авалги Ахирги ; къечарасе дица чІобого кьела маулхІаяталъул иццухъа лъим » .
66021007	Бергьарасе гьеб кинабго насиблъила . Дун гьесул Аллагьлъун вукІина , гьевги дие васлъун вукІина .
66021008	Амма хІинкъаралги , божи-иманалдаса руссаралги , инжитлъи-хІакъирлъи гьабуралги , чІвадарухъабиги , хъахІбабиги , сихІручагІиги , гьересиаллагьзабазе гІибадат гьабуралги , киналго гьерсихъабиги унеб бакІ буго цІадулги чІабтІилги хІор . Гьеб ккола кІиабилеб хвел .
66021009	Ахирисеб анкьго балагьалъул цІураб анкьго щурун кодобе кьурав анкьго малаикасул цояс , аскІовеги вачІун , дида абуна : « Вилълъа , дуда дица йихьизайила КьагІрил лъадилъун лъугьине йигей бахІарай » .
66021010	Илагьияб РухІалъ асар гьабун дида цебе чІана гьадинаб сурат . Гьале цо борхатаб магІарде вачун , малаикас дида бихьизабуна мукъадасаб шагьар — зодисан Аллагьас рещтІинабулеб Иерусалим .
66021011	Аллагьасул нур чІун букІана гьелда тІад ; жавгьар-якъут гІадин ва бацІцІадаб яшма гІадин кенчІелеб букІана гьеб .
66021012	Шагьаралда сверухъ букІана кІудияб ва борхатаб къед . АнцІила кІиго кавуги букІана гьеб къадалъ . Ва гьел кавабазухъ чІун анцІила кІиго малаикги вукІана . Кавабазда хъван букІана Исраилил васаздасан лъугьараб анцІила кІиго наслуялъул цІар .
66021013	Бакъбаккудасахун букІана лъабго каву , севералъул рахъалдасан — лъабго , къирбалалдасахун — лъабго ва бакътІерхьул рахъалдасан лъабго каву букІана .
66021014	Къадал кьучІ щулалъизе гьабун букІана анцІила кІиго сангар , гьездаги хъван букІана КьагІрил анцІила кІиго чапарасул цІар .
66021015	Диргун накъит гьабулев вукІарасухъ букІана гьеб шагьарги , гьелъул кавабиги , къадалги рорцине меседил тІил .
66021016	ГІеблъиги халалъиги бащадаб , ункъбокІонаб шагьар буго гьеб . Доб тІилалъ борциндал , гьеб шагьаралъул халалъиялда гьесда батана кІиазарго километр ; халалъиги , гІеблъиги , борхалъиги цого букІана .
66021017	Къадал борхалъиялда батана нусиялда кІикъоялда ункъо натІ . Гьедин гІадамазулго гІадаб роцадалъун борцана малаикасги гьеб .
66021018	Къед гьабун бугоан яшмаялъул , шагьар букІана бацІцІадаб меседил гьабураб ва цІергІанги бацІцІадаб .
66021019	Къадалъ бакІ-бакІалда кьочІое лъун рукІана батІи-батІиял хириял ганчІал : тІоцебесеб кьочІое — яшма , кІиабилелъе — сапфир , лъабабилелъе — халцедон , ункъабилелъе — изумруд ,
66021020	щуабилелъе — сардоникс , анлъабилелъе — сердолик , анкьабилелъе — хризолит , микьабилелъе — берилл , ичІабилелъе — топаз , анцІабилелъе — хризопрас , анцІила цоабилелъе — гиацинт ва анцІила кІиабилеб кьочІое лъун букІана аметист .
66021021	АнцІила кІиябго каву — анцІила кІиго къиматаб маргъал . Щибаб каву гьабун букІана цохІо маргъалалъул . Шагьаралъул аслияб къватІ букІана цІорода гъорлъан кинигин гьоркьосан канлъи бихьулеб бацІцІадаб меседил .
66021022	ГІибадат гьабизе гІадамал данделъулеб бакІ цониги бихьичІо дида гьениб . Гьеб тІолабго шагьар бугелъулха Живго Къудратав БетІергьан Аллагьги КьегІерги чІараб мукъадасаб рукъ !
66021023	Гьеб шагьаралъе канлъи кьезе я бакъ , я моцІ хІажалъулеб букІинчІо . Аллагьасул нуралъул букІиндалха гьениб канлъи ! Гьелъул чирахъ ккола КьегІер .
66021024	Гьеб канлъухъе хьвадизе руго халкъал ; дуниялалъул парччахІзабазги жидерго бечелъи кьезе буго гьеб шагьаралъе .
66021025	Къад-къад гьелъул каваби киданиги къаларо , сардалги гьенир рукІинего рукІунаро .
66021026	Халкъазги гьеб шагьаралъе кьела жидерго бечелъиги къиматабщинабги .
66021027	Хъублъи киданиги лъугьине гьечІо гьенибе . Инжитабщинабги гьересиябщинабги жинца гьабулев чиги гьеб шагьаралда жаниве лъугьинаро . Лъугьина КьагІрихъ бугеб гІумруялъул тІехьалда жидер цІар хъванщинал .
66022001	Гьес дида бихьизабуна маулхІаяталъул лъадал гІор . БацІцІадаб цІер гІадаб гьеб гІор чвахун бачІунеб букІана Аллагьасулги КьагІрилги тахида цебесан .
66022002	Шагьаралъул къватІ кІийиде бикьизабун чвахулеб букІана гьеб . ГІумруялъул гъотІол — анцІила кІиго нухалъ жинца пихъ кьолеб ва щибаб моцІалъ тІад пихъги бижулеб гъотІол гІаркьалаби гІунтІун ругоан гІурул кІиябго рагІалалде . Гьеб гъотІол тІамахги халкъазе дару буго .
66022003	Гьеб шагьаралда тІокІаб киданиги хІарамаб жо букІинаро . Гьениб букІина Аллагьасулги КьагІрилги тах , ва жиндирго лагъзадерица гьесие хъулухъги гьабила .
66022004	Гьезда гьесул гьумер бихьила , ва гьезул надалдаги лъугьина гьесул цІаралъул гІуж .
66022005	Сордо гьениб тІокІаб киданиги букІине гьечІо ; БетІергьан Аллагьас жиндирго нуралдалъун кьела гьезие канлъи , ва абадул абадиялъго парччахІлъиги гьабила гьез .
66022006	Гьес дида абуна : « Гьал рагІаби ритІухъал ва хІакъал руго . Илагьияб РухІ аварагзабазухъе рещтІинабулев БетІергьан Аллагьас чапар витІана кватІичІого ккезе бугебщинаб жиндирго лагъзадерида бихьизабизе » .
66022007	« Гьале кватІичІого тІаде щвела ! » — ян абуна МасихІица . Гьардарав гуревдай хадубккун лъугьине бугебилан гьаб тІехьалда хъварал рагІаби рехун течІев чи .
66022008	Дида — Иоаннида — бихьана ва рагІана гьеб кинабго . Гьеб бихьараб ва рагІараб мехалда дун кІалагъоркье ккана дида гьеб бихьизабурав малаикасул хІатІазда цеве . Дица гьесие сужда гьабизехъин букІана .
66022009	Гьес дида абуна : « Гьеб бегьуларебха ! Дурги , дур вацал — аварагзабазулги , гьаб тІехьалъул рагІаби рехун течІелщиназулги гьалмагъ вуго дун . ЦохІо Аллагьасе гьабе сужда » .
66022010	Цинги гьес абуна : « Болжал тІаде щолеб бугебин , воре , хадубккун лъугьине бугелъул хІакъалъулъ гьаб тІехьалда ругел рагІаби рахчун тоге .
66022011	Квешав цевего гІадин квешлъи гьабулев вукІаян абе , хъубавги хъублъи гьабулев вукІаян абе , ритІухъавги ритІухъабщинаб гьабулев вукІаян абе ва вацІцІадавги цевего гІадин бацІцІадабщинаб гьабулев вукІаян абе .
66022012	Гьале дун кватІичІого тІаде щвела . Дихъ буго щивасул ишазда рекъон кьезе шапакъат .
66022013	Дун вуго Алипги Яги , ТІоцевесевги ТІарамагъадисевги , Авалги Ахирги !
66022014	Гьардарал гурелдай гІумруялъул гъотІодаса пихъ кваназейилан ва шагьаралда жанире кавудухъан лъугьинейилан ретІел чурун бацІцІад гьабурал гІадамал .
66022015	КъватІирехун руго гьабиги , сихІручагІиги , хъахІбабиги , чІвадарухъабиги , гьересиаллагьзабазе гІибадат гьабулелщиналги , гьереси бокьулелщиналги , гьересиябщинаб жидеца гьабулелги .
66022016	Дица — ГІисаца — дирго чапар витІана нужехъе , — гьалъул хІакъалъулъ жамагІатазда лъазабейилан . Дун вуго Давудил кьибилги ва гьесул кьолбол васги . Дун вуго гвангъараб рогьалил цІва » .
66022017	Илагьияб РухІалъги бахІаралъги абула : « ВачІа ! » — ян . ВачІайилан абизе биччанте гьеб рагІарасги . Гьекъезе бокьарав вачІайилан абе , ва бокьанщинас маулхІаяталъул лъим чІобого босейилан абе .
66022018	Хадубккун лъугьине бугелъул хІакъалъулъ гьаб тІехьалда ругел рагІабазухъ гІенеккун ругезда лъазабун толеб буго — гьел рагІабазда тІаде лъицаниги щибниги жубани , гьесда тІаде Аллагьасги журала гьаб тІехьалда рехсарал балагьалги гІазабалги .
66022019	Хадубккун лъугьине бугелъул хІакъалъулъ гьаб тІехьалда ругел рагІабазда тІаса лъицаниги щибниги босани , Аллагьас гьесда тІасаги босила гІумруялъул гъветІалдаги мукъадасаб шагьаралдаги гьесул букІараб бутІа , — гьаб тІехьалда жиндир хІакъалъулъ рехсон бугеб бутІа .
66022020	Гьел рагІаби ритІухъ гьарулев МасихІица абулеб буго : « БитІараб буго . Дун хехго вачІина ! » — ян . Амин ! ВачІа , ТІадегІанав ГІиса !
66022021	Нилъер ТІадегІанав ГІиса МасихІил баркат лъеги киназдаго ! Амин !
