 Гьал ппараттар алучІуная ахъакьас че мисаъ хьуна , ккеттушу курарихъас . Час ге курарикес хабарди аяфе Аллагьдин гаф файде инсанарикес , ге курар чиппин уларилди ке цІае кІилиас мич агуна . Зунна кьастт акьуная , кІилди ке удигьас ягІар акьуна , садпеттилас мич вас ликІенас , хІуьлматлу Феафил , вас агурай пуна , те вас ягІар акьунаттар дуз идеф . Ягьудея агъа дерейин хІавелдиъ Ирод агъа паччагь ая вахттуни , ахьуная тисаъ ешемиш вей Захария агъа са малла , Абияйин инсанарикес . Захарияйин хьир хьуная Арунан тухумдиас , агъай хьуная гис Элизаветта . Іудара Аллагьдин юлайиъ ая инсанар хьуная гебур , дузди аркьай кІилди Аллагьди пунаттара , ликІинаттара . Элизаветта шиниккв кидаф идехІела , шиникквар хъахьуна адава гебурихъ . Іудара хІа яшариъ ахьуная гебур . Захарияйихъай ая маллабурин нубатиъ ай вахтт хъучадиная чиппил але фарз акьас Аллагьдис . Маллабурин арайиъ ая гІедатилди , ихьуная кІур . Захарияйис агъдиная ге кІур : батІар ниъ хъая шамар кикІас Аллагьдин хулаъ . Ги Аллагьдин хулаъ батІар ниъ хъая шамар кикІа вахттуни , кІилди халкь гъузуна ахьуная хІеятиъ дуьгІебур аркьай . Гисаъ , шамар кикІа усан хІурджал багулихъ , малайик гъузуна агуная Захарияйис . Малайик агуф , фиркьайчира дагІай , гучІ хьуна гъузуная Захария . Малайикди пуная гис : — ГучІ мева , Захария , ве дуьгІе унихьуная . Хьира ве Элизаветтайи хасе вас кІиркІ , вун алихьуна кканхьасе гил ттур ЯхІъя . Вас ппара хІа шадвел гъасе ги , ацІунттар шад хьасе ге хегуна . Аллагьдин улиъ ахьасе ге зурба инсан суман , ухай ахьасттава ги я чехир , я джуьре ухаттар , Аллагьдин РуьхІ ахьасе гихъай уч хуру ягъанилас мич . Ппараттар Іизраилдин халкьдигІас алдаркас акьасе ги Аллагьдилди . Ге вей ахьасе Аллагьдин удигь , пайгъамбар Илйайин суман руьхІна кьуват хъай , ги дадарин юркІвар дахъасе шиниккварис , ги дава рекъуьъ аяттар дуз рекъуьъ ихьасе , ги хІезур акьасе халкь Аллагьдил юркІв алиянас . Захарияйи хабар гъушуная малайикдифас : — Фиштти ягІархьасе зас ле дуз идеф ? Зун гьал Іуьссеф э , хьира зе джигьилф дава . Малайикди пуная гис : — Зун Джабрагьил э , зун Аллагьдин удигь гъузунаф э . Ли зун гьикунафе вас гьеме пас , вас идже хабар акьас . Зун вас пеф аларкьвасе учин вахттуни , амма агьал вун Іебаб хьасе , зе чІаларихъ хъудугъухІела . Вун Іебаб хьуна гъургъас девей ахьасе джалла зун петтар аларкьвасттегьен . Халкь гъузуна ахьуная Захарияйихъ , муьхІтал хьуна , фас гин кьана хьефегьан агъай аттес Аллагьдин хулаас . Захария аттиная , амма гъургъас вей хьуна адава гифас . Гебур гъавурдиъ архьуная Аллагьдин хулаъ гис фиичира агвар акьуф . Іебаб хьуна , инсанарихъай ишаратарилди гъургъай хьуная ге . Аллагьдин хулаъ кар ккиркІуна , ушуная ге учин хулади . Са чІукь вахттунилас гин хьир Элизаветта хьуная фуниъ . ГІифу ваз хьасттегьен уч фуниъ аяф джин аркьай , ги агъай хьуная : Аллагьди йинаф э зас ме , Учи амур акьугуна , заалас инсанарин чІаларин къакъ алттивуна . Ерхьидпе ваз хьегуна Элизаветта фуни ай , Аллагьди гьикуная малайик Джабрагьил Галилея дерейин Назарет агъа хІуриди , Юсуф агъа инсандис хъаттийина са рушалди . Юсуф хьуная Давудан тухумдиас . Ге рушас агъай хьуная Майрам . Малайикди адина пуная Майрамас : — Салам ! Шад ухь , Аллагьдин иджвеликк кичархьуна дишагьли ! Аллагь ая вахъай . Майрам муьхІтал хьуная ге чІаларил , ги фикир аркьай хьуная , фас гишттин салам ефегьан агъай малайикди . Малайикди пуная гис : — ГучІ мева , Майрам ! Вун Аллагьдин иджвеликк кичархьуная . Вун фуни хьуна , хасе вас кІиркІ , алихьасе вун гил ттур Іиса . Зурба хьасе Ге , Гис Аллагьдин КІиркІ агъай ахьасе . Аллагьди Гис есе Гин дадарин , Давудан тахтт . Ги гьемишанди паччагьвел аркьай ахьасе Якьубан халкьдил , Гин Паччагьвелдин ахир хьасттава . Майрама пуная малайикдис : — Зун шувас душунагуна , Фиштти э ле вереф ? ! Малайикди джуваб йиная : — Аллагьдин РуьхІ аладесе ваалди , Аллагьдин кьуватра архьасе ваъ , дехІела , вас хуру гирами шиникквдис , Аллагьдин КІиркІ агъай ахьасе . Тагьа Элизаветтара , ве багунф , шиниккв кидаваф э агъаф , фуниъ ая учин хІа яшариъ ай магьа ерхьидпе ваз э , кІиркІ э тинфра . Аллагьдифас агъдарукьаф фера афттава . Майрама пуная : — Зун Аллагьдин гъиликк ккеяфе . КІилди гьеле вун пегъилди хьурай . Хуппай малайик ушуная гигьас . Са чІукь гагьдилас Майрам тегІди кей ушуная Ягьудеяйин сувари ая хІуриди . Адина Захарияйин хулади , салам йиная ги Элизаветтайис . Майраман салам унихьугуна , Элизаветтайин фуниъ тІушуная шиниккв . Аллагьдин РуьхІ архьуная Элизаветтайиъ . Элизаветтайи гьавайикес гъургъуна пуная : — Вун хумбаригІас , Аллагьдин иджвел але дишагьли ! Аллагьдин иджвел алдея ве шиникквдилла ! Зун фуше , заалди зе ХІаттин баб адесттегьен ? Ве джил зе ибурихъди ахъадегуна , шиниккв ишине зе гІанаъ шад хьуна . Бахттлу э Аллагьдихъ хъугъу дишагьли , Аллагьди гис педегьенттар аларкьвасе . Майрама пуная : — Шукур аркьая зе руьхІди Аллагьдис , Бахилдея зе руьхІ Аллагьдил , зун УхІуттил , заал , учин лукІул , ул алчихьухІела , Ли зун хІисабикк акьуна . Магьа гьалдихъас хаб бахттлу агъай ахьасе зас кІилди джилилас алавередегьен инсанари , зас хІа зурба иджвел акьухІела Гуджлуйи . Лин Ттур — гирами э ! Лин иджвел алдея дуьнйайилас алавередегьен инсанарил , Лигьас гучІаттарил . Ли дагъуна Учин гуджлу гъил , далгъванас акьуне дамакъар кеяттар , кІилди гебурин фикирара хъай . Кьуват хъаяттар алайкуна тахттарилас , Ли кегъдивуне уджуз акьунаттар , гашила аяттарис Ли иджвелар йине , девлетлубур фера фадавай гьикуне . Адине кумакис Іизраилдис , учин лукІус , кІвал хьуна иджвел акьасе пуна гаф йинаеф хье дадарис , Ибригьимасра гин халкьдисра гьемишанди . Са хьибу вазала дегьен Элизаветтайихъай экьуна , хаб адиная Майрам учин хулади . Вахтт хъучадегуна , хуная Элизаветтайис кІиркІ . Элизаветтайис Аллагьди йина иджвелихъас унихьугуна , Элизаветтайин къуншибура , багунттара шад хьуная . Муядпе ягъа адиная гебур шиникквдин суннат акьас , ттура алихьас кканхьуная шиникквдил , учин дадас агъаф суман , Захария . Баб рази хьуна адава : — Ваъ , гил алихьасе ЯхІъя , — пуная баба . — Ве тухумди фушра лишттин ттур алеф адава ! — пуная гебури Элизаветтайис . Ишаратарилди хабар гъушуная шиникквдин дадафас , ттур фуш алихьас кканде вас пуна . Захарияйи , нан пуна тахтта , ликІиная : « Гин ттур ЯхІъя э » . Джалла муьхІтал хьуная . Гьеге сеІетти чІал агьадиная Захарияйин , учифас гъургъас хьегъилди , шукур акьуная ги Аллагьдис . Джаллабурис гучІ хьуная . КІилди Ягьудеяйин сувариъ Іаре гьеге Іеламатихъас хьуная ахттилат аяф . КІилдибури , гихъас унихьуттари , хияликк кичушуна , агъай хьуная чаб чиппикди : « Фуш хьасегьан ге шиникквдикес ? » ХІекьданди , Аллагьдин гъил алхьуная ге шиникквдил . Шиникквдин дад , Захария , Аллагьдин РуьхІ архьуна , гъургъуная пайгъамбар суман : — Шукур хьурай Аллагьдис , Аллагь адина Учин Іизраилдин халкьдилди азадвел йине Учин халкьдис . 69Дагь заманайилас мич Учин пайгъамбарарилас хабар акьуна , хьес пунаф суман , Ли гьикуне Учин лукІ Давудан тухумдиас , Кьудратлу хьин УхІаф .  Ли хьин ухІасе хье душманариккесра , кІилди хьяъ хъел аттариккесра . Ли гаф йинафи , иджвелар акьасе пуна хье дадарис , юркІуралла атасе пуна Учин гирами китабиъ ликІина , Хье дад Ибригьимас йина гаф , хьин душманарин гъиликкес Учи ккеттивасе пуна . Сайигьасра дагучІай , хьин Лин лукІвел аркьай ахьасе , ХІекьди Гирами хьас Лин удигь кІилди хье Іуьмурди . Вас , зе шиниккв , агъай ахьасе Аллагьдин пайгъамбар , вун Аллагьдин удигь ушуна кканеф идехІела , Гис рекъ хІезур акьас . ЯгІар акьас Гин халкьдис , чве гунагьарилас гъил гъушуна , чун Аллагьди ухІасе пуна . Аллагьди , Учин кканевелдина иджевелди , гьикасе хьес заварин нур , мучІаъ ешемиш вей , Іеджаликк ккеяттарис , хьес маслихІетин рекъ агвар акьас . БицІи ЯхІъя хІа вей , фагьумра ппара хьуная . Ге ешемиш вей ахьуная къумариъ , учин вахтт хъучадесттегьен Іизраилдин халкьдигьди айчІвас . Те вахттуни Август агъа паччагьди буюрмиш акьуная , сан аркьай ликІен пуна джалла учин джилил ешемиш веядегьен инсанар . Гиштти сан аркьаяф инсанарин садпегелай хьуная Сирия агъа хІуькуматтин хІаф Квириний идегуна . Джаллабур ушуная чаб учётариъ ихьас чиппин шагьурариди , хІурариди , гьерф учин дадарин ватандилди . Юсуфра ушуная Галилея дерейин Назарет агъа хІуриас Ягьудеяйиди , Вифлеем агъа Давудан хІуриди , Юсуф уч Давудан тухумдиас идехІела . Юсуфахъай ушуная гин фуни ая хьир Майрамра . Са чІукь гагьдилас Вифлеемдиъ хъучадиная хьиран руха вахттар . Хуная Майрамас садпе шиниккв — кІиркІ . ГІадиджина чаппаригІ , икІуная ги шиниккв тІунаъ , гІалашувар гъурзан хулаъ мукь ахьуна адава гебурис . Майрамна Юсуф ая мукьуйигьас Іайи варха давай хІуьппехъенар алхьуная чІирил Іуьшан къаравулдиъ . Сад пуна , заварин нур ичай , бадил хьуная гебурин удигьди малайик . ГучІ хьуна тІушас девей гъузуная хІуьппехъенар . — Чвас гучІ мева , — пуная гебурис малайикди . — Зун кІилди инсанарис , идже хабар фай адинафе . ЯгІа Давудан хІуриъ Вифлеемдиъ хуная Месигь , инсанар УхІаф . Чвас те Шиниккв магьмилди ягІархьасе : чаппаригІ гІадиджина тІунаъ ахьасе Те . Садпуна ге малайикдин багуливди бадил хьуная хъара ппара малайикар , дуьгІебура аркьай : — Шукур варттал але Аллагьдис . Дуьхьуьвелна нуьхІуьбат Аллагь рази ая джилил аледегьен инсанарис . Малайикар уларигьас гулугуна , хІуьппехъенари пуная : — Див хьин , хьес Аллагьди акьуна хабарихъди Вифлеемдиди вес , агвас тисаъ хьунаеф . ТегІди кей учІуная хІуьппехъенар рекъуьъ . Адегуна , джикІиная гебури Юсуфна Майрам . ТІунаъ икІуна бицІи шиникквра ахьуная . Шиниккв агуф , хІуьппехъенари ахъакьуная чиппис малайикди Ге Шиникквдихъас петтар . Джалла юркІв алийинаттар муьхІтал хьуна гъузуная , хІуьппехъенари файдина хабарил . Майрама кІилди ге курар учин юркІураъ икІуна атуная . ХІуьппехъенар адиная хаб алдаркуна , шукур аркьай Аллагьдисра , кІилди чиппис агуттарисра унихьуттарисра . Малайикди гебурис пунагъилди хьуная . Муйе ягъалас суннат аркьа вахтт хьегуна , алихьуная шиникквдил ттур Іиса . Фуниъ хьастти алийина ттур хьуная ге малайикди . Шиниккв хуна хумбеф мертт вере вахтт алттархьегуна , Юсуфана Майрама , Мусайин закунилди , файдиная Шиниккв Ерусалимдиди Аллагьдис бахш акьас , Аллагьдин закуниъ ликІинагъилди : « Гьертти учин садпе кІиркІ бахш акьуна кканефе Аллагьдис » , садакьара акьас , Аллагьдин закуниъ пунагъилди : « Іу гІуд я луфуран Іу чарккв » . Ахьуная те вахттуни Ерусалимдиъ Симеон агъа са инсан . Ге хьуная Аллагьдин юлайиъ ай дуз юркІуран инсан , гъузунаф Аллагьдин Кумакихъ Іизраилдис . Гил алхьуная Аллагьдин РуьхІ . Симеонас Аллагьдин РуьхІди пуна ахьуная : — Вун кІесттава Месигь дагуна . Аллагьдин РуьхІди ях агъаф суман , адиная ге Аллагьдин хулади . Гьеге ягъа Юсуфана Майрама файдиная гич бицІи Іиса , закуниъ агъилди акьас пуна . Гебур ачадегуна , Симеона училди гъушуна Шиниккв , шукур акьуна Аллагьдис , пуная : — Гьал Вун фартая юркІв сакинди Ве лукІ , Аллагь ТегІела . Аларкьуне Вун пуна гаф : Зе уларис агуне инсанар УхІаф , Вун джалла халкьарис гьикунаф . Іекв , кІилди халкьарин улар дархъаф , ТегІрифе , Ве Іизраилдин халкьдин . Дадна баб муьхІтал хьуная Симеона Шиникквдихъас петтарил . Симеона гебурис хайир дуьгІера акьуна , Майрамас , Гин бабас , пуная : — Ме Шиниккв багьана хьуна , ппара инсанар Іизраилдиъ ахтт хьасе , ацІунттар Гин кумак фай гъайшасе . Михъас ппара хІуьджатар , гъургъубар хьасе , ве юркІураас ханджал аттирхІу суман хьасе вас джуьреттарин юркІураъ ая джинабан хиялар ягІархьегуна . Гисаъ ахьуная пайгъамбар Аннара , Фануилан руш , Асиран тухумдиас . ХІа яшарин Іуьссе хьир хьуная ге , шувас ушуна ери исалас джигьилди ами ашкІин хьунаеф . Аме Іуьмур фатуная ги ашкІинди . МайцІурна якьу ис хьуная гин . Сивара ухІай , дуьгІебура аркьай , гьемишан Аллагьдин хулаъ ахьуная Анна . Те арайи Аннара гьучушуна гебуригьди шукур акьуная Аллагьдис . Ерусалимдис Кумакихъ гъузунадегьен инсанарис ахъакьуная Аннайи ге шиникквдихъас . Аллагьдин закуниъ пунадегьенттара акьуна , адиная Майрамна Юсуф Галилея дерейиди , чиппин Назарет агъа хІуриди . Шиниккв хІа вей батІар джанра акьуная , фагьумра ппара хьуная , Аллагьдин дуьгІебурин иджвел алхьуная Гил . Гьер иса Іисайин дадар-бабар вей хьуная Ерусалимдиди Пасхайин хІа-ягъас . Іисайин цІеІу ис хьегуна , адиная гебур , гьемишан чаб верегъилди суман , хІа-ягъарис Ерусалимдиди . ХІа-ягъар кІиркІухаб , дадна баб ушуная хулади , Іиса экьуная Ерусалимдиъ . Дадар-бабарис ягІай хуна адава , Ге тисаъ амеф . Гебурин фикир хьуная джуьре инсанаригІай рекъуьъ ай Ме пуна . Гиштти ушуная мебур кІилин ягъди . Хабди , руцуная Майрамна Юсуф Гихъас багунттаригІ , ягІаттаригІ . ДаджикІина , хаб адиная мебур Ерусалимдиди Гихъас руцас . Хьибу ягъалас джикІиная мебурис Ге Аллагьдин хулаъ . Ге гІахьуная мегІелимаригІ , гебурил юркІв алийина , гебурис суалар ирцІанди . Джалла Гил юркІв алихьунаттар муьхІтал вей хьуная Гин фикирарил , Гин гъургъубарил . Дадна баб ппара муьхІтал хьуная Ге агуф . Баба пуная Гис : — Е зе кІиркІ , Вун фас миштти акьуфе час ? Ве дадра зунна гъамар аркьай руцай уйи Вахъас . Іисайи гебурис пуная : — Фас руцаттар э чун Захъас ? Чвас ягІай адавуйив Зун Зе Дадан хулаъ ахьуна кканеф ? Гебур гъавурдиъ архьуна адава Іисайи чиппис петтин . Іиса адиная гебурихъай Назаретиди , гебурин юлайиъ ахьуная Ге . Джалла хьунаттар Іисайин баба учин юркІураъ икІуна атуная . Іиса хІа вей , Іисайин фагьумра ппара хьуная , батІар джанна акьуная . Іиса кканхьуная Аллагьдисра , инсанарисра . Тиберия агъа паччагь Римдин паччагьвелди ай цІегІифудпе ис хьегуна , Ягьудея дерейин хІавелдиъ ахьуная Понтий Пилат агъаф . Ирод хьуная Галилея дерейин хІаф , гин чу Филип — Итурея дерейинна Трахания дерейин хІаф . Лисаний хьуная Абилена дерейин хІаф . Кайяфана Ханан агъаттар хьуная хІа маллабур . Гьете иса , къумариъ ая Захарияйин кІиркІас , ЯхІъяйис , Аллагьди гьикуная хабар . ЯхІъя ушуная Иордан агъа нецІун къирагъарихъ хъая джиларилди . Ги инсанарис агъай хьуная хьеттигІ гІучІуна-гІайчІва гІедат акье агъай , чве гунагьар чве гардандиъ гъушен агъай , чве гунагьарилас гъил гъушанас . Пайгъамбар Ишаяйин китабиъ ликІина суман : « Къумариъ унихьая сес : ХІезур акье Аллагьдис рекъ , майдан акье Ги лек иша мукьар АчІар гьава хьурай гунтІарна сувар хьеба хьурай , рекъер майдан хьурай уркІар шергве хьурай ; Хуппай джалла инсанарис агвасе , Аллагьди чаб ухІаяф » . ЯхІъяйилди вей хьуная ппара инсанар хьеттигІ гІучІуна-гІайчІва гІедат акьас . ЯхІъяйи гебурис агъай хьуная : — Иланарис хуруттар ! Гьина э чвас пеф чвафас Аллагьдин дивандиккес ккейчІвас хьасе пуна ? Иджвелин курарилди агваракье чве гунагьар чун чве гардандиъ гъушунаеф ! Чун имикІа юркІураъ : Че дад — Ибригьим э пуна ! Зун чвас агъая , Аллагьдифас гьеме гъванарикес акьас хьасе Ибригьимас шиникквар . ЯкІв хъихьуная кІурарин мерІерихъ , идже емиш алгъадеве кІур , атІуна гІихьая цІигІ . — Айчин , фикьуна кканде чин ? — пуна хабар гъуланди ахьуная гифас халкьди . ЯхІъяйи пуная : — Іу берхІем хъаятти , са берхІем йирай садра хъадаваттис , Іелеф аяттира гьегиштти акьурай . Налукар завал аркьаттара адиная хьеттигІ гІучІуна-гІайчІва гІедат акьас . Гебури хабар гъушуная : — Е мегІелим , фикьуна кканде чин ? ЯхІъяйи гебурис пуная : — Фаша магъа инсанарис алттухъинф , чвас дарукьаф . Хаб са-Іу аскерари хабар гъушуная гифас : — Чин фикьуна кканде ? ЯхІъяйи гебурис пуная : — Фаттмадива инсанарифас гуджунилдина гучІар гьихьай пулар . Сайикра дава тахсир кимикІа . Рази ухь чве ваджибил . Халкь ппара Іайи гъузуна ахьуная Месигьахъ . Джаллабури фикир аркьай хьуная Месигь эгьан ЯхІъя , агъай . ЯхІъяйи гебурис пуная : — Зун мертт аркьая чун хьеттилди , амма адесе Те , заалас кьудрат хъаяф . Зун Гин лекаригІ гІайа ччеІер гІатасра кехІей хІисаби ккея инсан дава . Ги чун мертт аркьай ахьасе Аллагьдин РуьхІуьлдина цІилди . Гин кьур мертт аркьа кІетІа , сумар гІадархъай , Гин гъилив фая . Кьур Ги завал акьасе тахаъ , сумар угасе кеттдеве цигІ . Гьегишттира хъара джуьре гафарилдира ягІар аркьай , ЯхІъяйи гъай хьуная халкьдис идже хабар . Тегуна хІавелдиъ ая Ирода ацІуна дава курар акьуна ахьуная . Ги хьирди акьуна ахьуная Ирадиада агъа учин ччуччун хьир , ппара Іайвелара акьуна ахьуная инсанарис . ЯхІъяйи агъай хьуная ги акьунадегьен дава курарихъас . Гьегихъас Ирода ачикуная ЯхІъя дусттагъиъ , хъучихьуна джалла учин Іайвеларихъди сад сара . КІилди халкьдис хьеттигІ гІучІуна-гІайчІва гІедат аркьагуна , Іисара адиная Учис гьеге гІедат акьас ЯхІъяйилди . ХьеттигІас гІайчІуна Іисайи дуьгІе аркьагуна , дахъуная завар . Гилди аладиная луфуран ухшарар кея Аллагьдин РуьхІ . Завариас унихьуная сес : — Вун Зе ппара ккане КІиркІ . Вун Зе мурадар бегьем аркьаф э ! Инсанаригьди Аллагьдин гаф фай айчІугуна , Іисайин вей хьуная хьибцІур ис . Инсанари фикир аркьа суман , Іиса хьуная Юсуфан кІиркІ . Юсуф — Іелин кІиркІ . Джуьре Гин дадар хьуная : Матат , Леви , Малки , Янай , Юсуф , Матитай , АмуцІ , Наум , Хесли , Нагъай , Махат , Матитай , Шими , Ясих , Яуда , Юханан , Риса , Зарубавил , Салафиэл , Нери , Малки , Ади , Хъусам , Элмадам , Эр , Яшуа , Іелизар , Ярим , Матат , Леви , Симеон , Юда , Юсуф , Янам , Элаким , Мали , Мина , Матата , Натан , Давуд , Ишай , Авид , Буаз , Сала , Нахшун , Аминадав , Админ , Арни , Гьесрум , Перец , Яуда , Якьуб , ИсхІекь , Ибригьим , Терах , Нахур , Серух , Реу , Фалек , Эвер , Шалах , Каинан , Арпахшад , Сим , НухІ , Ламех , Мафусал , Энух , Иред , Магьалай , Каинан , Энус , Сиф , Адам — Аллагь . Аллагьдин РуьхІ архьуна , ушуная Іиса Иордандин къирагъарихъас . РуьхІди файдиная Ге къумариди . Къумариъ , ягъцІур ягъди Іисайихъ Иблис хъуруцай хьуная , Ге тІулаас адихьас кканди . Гьеге ягъцІур ягъди фера ІуьтІунара адава Іисайи . ЯгъцІур ягъ ккеттушугуна , гаш хьуная Гис . Иблиса пуная Іисайис : — Вун — Аллагьдин КІиркІ идехаб , гьеме гъвандикес гуни верегъилди акье . Іисайи джуваб йиная гис : — Гирами китабариъ ликІиная : « Са гунилди дава инсан ешемиш веяф » . Хаб , Иблиса файшуна Іиса гьава мукьуйилди , агвар акьуная Гис гьеге сеІетти кІилди дуьнйайин паччагьвелар . Иблиса пуная Іисайис : — КІилди ге паччагьвелар , гебурин кьудратара , девлетара хъай Вас есе зун . Гебур зас йинаттаре , дехІела зафас гьинас кканчира ес вея гебур . Магьа , Вун зе удигь кьвакьварилди гъузуна , Вун зе юлайиъ архьухаб , джалла гебур Веттар хьасе . Іисайи джуваб йина пуная : — ЛикІиная : « Са Аллагь ТегІелайин удигь дала кьвакьварилди магъурзана , са Лин юлайиъ ухь » . Хаб Иблиса файдина Іиса Ерусалимдиди , алихьуная Ге Аллагьдин хулан ке гьава кІукІал . Иблиса пуная Гис : — Вун Аллагьдин КІиркІ идехаб , алайш гьемисалас ахтт . ЛикІина аду : « Аллагьди Учин малайикарис буюрмиш акьасе Вас гъил гьучихьас , гебури Вун гъиларил алгъикІуна гъасе , Ве лек гъвандигь гьучидирхІас » . Іисайи джуваб йина , пуная гис : — ЛикІиная : « Азмурар маркьа Аллагь ТегІелайикес » . Сара фи пуна тІулаас адихьайчира дагІай , са вахттунисттегьен сакинди атуная Иблиса Іиса . РуьхІдин кьуват ай адиная Іиса Галилея дерейиди . КІилди ге дерейин багулив фая мукьариъ ад архьуная Іисайихъас . Гисаъ дуьгІебур хура хулариъ Іисайи ягІар аркьай хьуная инсанарис Аллагьдин гаф . Джаллабури тегІриф аркьай хьуная Гин . Іиса адиная Назаретиди , Уч хІа хье хІуриди . Гьемишан суман , адиная Ге киш ягъа дуьгІебур хура хулади . Іиса гъайшиная гирами китабариъ ликІинаттар хурас . Гилди йиная пайгъамбар Ишаяйин китаб . Дахъуна китаб , джикІиная Іисайи ме гафар ликІина мукь : « Аллагьдин РуьхІ алдея Заал , Зун Аллагьди гІаттивунаф идехІела гІеджизарис идже хабар акьас . Ли гьикунафе Зун , фацунаттарис азадвел хьасе пас , сукъурарис Іекв агвасе пас . Ли гьикунафе Зун , азиятикк ккеяттар фатас , Аллагьдин иджвелин вахтт хъучадиная пас » . Алакьуна китабра , йина гисаъ кар аркьаттилди , Іиса экьуная . ДуьгІебур хура хулаъ адегьенттарин улар гил алхьуная . Іисайи пуная : — ЯгІа , те чун юркІв алийина вахттуни , аларкьуная гирами китабиъ ликІина гафар . Джаллабури тегІриф аркьай хьуная Гин , Гебур муьхІтал вей Ги агъа иджвелин гафарил , хабар гъуланди ахьуная : « Юсуфан кІиркІду Ге ? » — агъай . Іисайи гебурис пуная : — Агьал чун Зас мишттин мисала пасе : « Е духттур , вун сагелай вун сагъ акье ! » « Фидегьен унихьуная час Вун Кафернагьум агъа шагьурдиъ акьуна Іеламатарихъас . Мисара акье , Ве ватандил » . Зун чвас дузди агъая , — пуная Іисайи , — са пайгъамбара адава , учин ватандил кьабул акьунаф . Іизраилдиъ ппара ашкІинар ахьуная пайгъамбар Илйайин вахттуни . Гьете вахттуни , хьибу исна сура угъвалар дугъай , кІилди хІуькуматтиъ ппара Іайи гашра ахьуная . Амма Іизраилдин ашкІинарилди сайилдира гьидикуна , пайгъамбар Илйа гьикуна ахьуная сасра милатин са ашкІин хьиралди , Сидун дерейин багулив фая Сарепта агъа шагьурдиди . Іизраилдиъ ппара кабкар кеяттар ахьуная пайгъамбар Элисеян вахттуни , амма гебурикес садра сагъ хьуна адава , са Нааман дала , Сирия агъа хІуькуматтиас . Ге гафар унихьугуна , джалла дуьгІебур аркьа хулаъ аяттарис хъел адиная . Гъагьахъуна , хъучІирхІай файшуная гебури Іиса хІуригІас багулив фая дагьарин кІукІуйилди , тисалас ахтт алайхьас . Іиса , гІадишина гебуригІас , ушуная . Іиса адиная Галилея дерейиди , Кафернагьум агъа шагьурдиди . Киш ягъари халкьдис ягІар аркьай хьуная Ги . Джалла муьхІтал вей хьуная Іисайи ягІар аркьагъилди , Ге дагучІай , хІаф суман , гъургъахІела . ДуьгІебур хура хулаъ са инсан ахьуная , гІанаъ шейтІан аяф . Садпуна ги гьараяр акьуна пуная : — Эй , Назаретарин Іиса , фи э Вас чакес ккандеяф ? Вун чин пуч акьас адинаф эв ? Зас ягІая Вун фуш ичин . Вун Аллагьдин Гирами э . Іисайи , гъургъас адатуна , пуная гис : — БуІ ! АйчІв лиас ! ШейтІанди алгъадаркас акьуна ге инсан дуьгІебур хура хулан яІаниъ , айчІуная гиас , гис зарар дакьуна . Джаллабурис гучІ хьуная . Чаб чиппигІди агъай хьуная гебури : — Фи Іеламатар э гебур ? Гив гьегишттин хІавелна кьуват фая , шейтІанарисра кехІей буюрмиш акьуна , шейтІанар айчІвая ! КІилди дерейиъ ад архьуная Іисайихъас . ДуьгІебур хура хулаас ушуная Іиса Симонан хулади . Симонан хьеджарбаб иттай ахьуная , куче цІа ай джандиъ . Іисайис тІалаб акьуная гис кумак акьас . АгьукІуна гилди , Іисайи сакин акьуная иттал . Иттал айчІуная гиас . Дишагьли гьеге сеІетти гъайшина , агьийиная суфра . Рагъ учІухаб , инсанар вей хьуная Іисайилди чиппин иттаттар хъай . Гьерттил алихьай гъилар , сагъ аркьай хьуная гебур Іисайи . АцІунаттариас шейтІанар айчІвай хьуная гьараяр аркьай : « Вун — Аллагьдин КІиркІ э ! » — агъай . Іисайи буІас аркьай хьуная шейтІанар , пас адартай , гебурис ягІай ахьунахІела Уч Месигь идеф . Багамин гагь хьегуна , Іиса ушуная хІуриас садра адава сакин мукьуйиди . Инсанар руцай хьуная Гихъас . Ге джикІигуна , инсанар алучІуная Гил мева , чиппихъай гисаъ экьве агъай . Іисайи пуная гебурис : — Зун джуьре мукьариъра идже хабар акьуна ккандея , Аллагьдин Паччагьвел хьасе пуна . Зун гьеге пас гьикунафе . Ягьудея дерейин дуьгІебур хура хулариъ ягІар аркьай хьуная Іисайи инсанарис Аллагьдин гаф . Сагелай , Іиса Генисарет агъа хІуьлин къирагъихъ хъаягуна , Гигьди завал хьуная ацІуна инсанар , Іисайи агъа Аллагьдин Гафттил юркІв алиянас . Іисайис агуная къирагъихъ Іу лодка . Балугъар фарцанттари , айчІуна лодкабуриас , Іуьрччанди ахьуная чалар . Іисайи , учІуна са лодкайиъ ( ге хьуная Симонан лодка ) , гІачаях пуная са чІукь къирагъихъас тич . Экьуна ге лодкайиъ , Аллагьдин Гаф ягІар аркьай хьуная Іисайи инсанарис . Учи пуна ккиркІугуна , Іисайи пуная Симонас : — ГІачушуна уьркІе мукьуйигІди , гІихь чве чалар балугъар фацанас . Симона джуваб йиная : — Е МегІелим , чин кІилин Іуьштти аяттаре мисаъ ул алдакьуна , амма фера фацуна адава . Вун лиштти агъахаб , зун гІихьасе чалар . ГІихьуна , фацуная гебури гьеге къайда балугъар , къикъе хьуна , чалар чІургъай хьуная . Гъилар акьуная гебури сасра лодкайиъ ая илдешарис , кумак акьас гІаттшаб пуна . Илдешар гІаттиная . Іудар лодкабуриъ ахъуная гебури балугъар . Къакъ ппара хьуна , адивай ахьуная лодкабур . Гебур агугуна , Симон-Петтруйи , экьуна кьвакьварилди Іисайин удигь , пуная : — Е зе ХІаф , ях загьас , зун гунагьар кея инсан э ! Симонна , гихъай аяттара муьхІтал хьуна ахьуная гидегьен ппара балугъар агуф . Гин илдешарисра , Якьубасна ЯхІъяйис , Зебедайин шиниккварис , гучІ хьуна ахьуная . Іисайи пуная Симонас : — ГучІ мева . Гьалдихъас хаб вун инсанар фарцанф хьасе . ГІаттивуна лодкабур къирагъихъди , кІилди атуна , гебур чаб ушуная Іисайихъай . Іиса ахьуная са шагьурдиъ . Багулифас гьаттвей хьуная кІилди кабкари алацІуна са инсан . Іиса агуф , Гин лекарикк аккерхьуна , миннат акьуная ге инсанди : — Е зе ХІаф , Вафас зун мертт акьас хьасе , Вас кканхьехаб ! Іисайи дагъуна гъил , кирхІуна гик , пуная : — Кканде , мертт ухь . Гьеге сеІетти гулуная иттал . Іисайи пуная гис : — Сайисра ахъамаркьа михъас . Ушуна маллайилди , хъуттурфанас акье вахъ , садакьара акье вун сагъ хьебахъас , Мусайин Закуни агъилди , джаллабурис вун сагъ хьунаф ягІархьас . Гьер усари унихьай хьуная Іисайихъас . Ппара халкь завал вей хьуная Гил юркІв алиянас , Ги чаб сагъ акьас . Уч Іиса ппара сакин мукьуйиди ушуна , дуьгІебур аркьай хьуная . Сагелай , Іисайи Аллагьдин гаф ягІар аркьагуна , Гил юркІв алийинаттаригІ гІахьуная экьуна фарисеярна Іелимар , адинаттар Галилеяна Ягьудея агъа деребурин хІурариасна Ерусалимдиас . Іисайис Аллагьди кьуват йина ахьуная иттаттар сагъ акьас . Са-Іу инсанари файдиная гисади ахунил алди , фалиджайи фацуна са инсан , Гебури ачагъас алучІуная ге хулади , Іисайин удигь атас . Инсанар ппара ай , сагъилдира гІачавес дахьуна , алгъушуная гебур хулагъилди . Алттивуна гъвад , вартталас ахтт аладивуна гебури иттаф , ахунил алди , хулан яІаниъ атуная Іисайин удигь . Гебурин хъугъувел агуна , Іисайи пуная иттаттис : — Ве гунагьарилас гъил гъушуная . Фарисеярина Іелимари чиппикди фикир аркьай хьуная : « Фуш э ме мидегьен Аллагьсуз курар аркьа инсан ? Са Аллагьдифас ду вереф гунагьарилас гъил гъушанас ? » Іисайис , ягІархьуна фиттихъас ичин гебури фикир аркьаяф , пуная гебурис : — Фи фикирар э чве юркІураъ аяф ? « Ве гунагьарилас гъил гъушуная » , рехІет ду пас , « Гъайшина ях » , пас дала ? Магьа чвас ягІар ухь , Инсандин КІиркІав хІавел фая джилил гунагьарилас гъил гъушанас . Фалиджайи фацунаттис Ги пуная : — Зун вас агъая , гъайш , гъушуна ве ахунна ях хулади . Джаллабурин удигь гьеге сеІетти гъайшиная ге , гъушуна уч алде уйи ахунна , ушуная хулади Аллагьдис шукур аркьай . Джалла ппара Іайи муьхІтал хьуная . Гебури шукур аркьай Аллагьдис , агъай хьуная гучІ архьуна : — Час ягІа Іеламатар агуне . Гисаас аттушуна ушугуна , Іисайис агуная налукар завал аркьа Леви агъа са инсан . Ге экьуна ахьуная учи кар аркьа усан багулив . — Шаб захъай , — пуная гис Іисайи . Леви гъайшина , фадахъуна джалла , ушуная Іисайихъай . Левияйи хъаттфайшуна Іиса учихъди , дуьхьуьная Іисайис батІар суфра . Гисаъ ахьуная ацІуна налукар завал аркьаттара , хъара сасра инсанара . Фарисеярина Іелимари хъел кей , агъай хьуная Гин ученикарис : — Фас чун Іелди-ухай аяфе налукар завал аркьаттарихъайна гунагьар кеяттарихъай ? Іисайи джуваб йиная гебурис : — Духттур герек идеф сагъди аяттарис дава , иттаттарис э . Зун Аллагьдин рекъуьъ аяттарилди дава адинаяф , зун адинаяфе Аллагьдилди алдарк пас гунагьар кеяттарис . Хаб гебури пуная Іисайис : ЯхІъяйин ученикари ппара сивара ухІа , дуьгІебура аркьа , фарисеярин ученикарира гьегиштти , Веттар Іелди-ухай ая ! Іисайи гебурис пуная : — Фиштти э гІулар хъучикаф цІакинил сивар ухІас , наврузбег гебурихъай амедегьен гагьди ? Амма хъучадесе , наврузбег гебуригІас гуджуникестти гІаттиву вахтт , тагьа гьетегуна сивара ухІасе , гьете ягъари . Іисайи ахъакьуная гебурис мишттин мисала : — Сайира цІае кандикес кьатІ аркьайдава кьурц , цІуьре кандил алатІас . АлатІухаб , цІае канна чІир акьасе , цІуьре кандис хъудуьхьесра дава цІае кьумашин кьурц . Сайира агьартайдава цІае чехир цІуьре кІечІариди , агьатухаб цІае чехири чурхъвас акьасе кечІар — чехира адавесе , кІечІара бат хьасе . ЦІае чехир агьатуна кканде цІае кІечІариди ! Ерсе чехир ухухаб , цІаеф сайисра кканхьасттава , ги пасе : « Ерсеф иджеф э » . Сагелай киш ягъа Іиса вей хьуная хуйиас . Гин ученикари алдартІай кІетІар , тІиршанди гъилиъ , Іелди хьуная . ФарисеяригІас са-Іудари пуная : — Фи э чун аркьаяф ? Киш ягъа ахттигьар адава лишттинттар акьас ! Іисайи гебурис пуная : — Чун хуруфтту , фикьуф ичин Давуда , учра учин инсанара гашила агуна ? Давуда , ачушуна Аллагьдин хулади , гъушуна садакьайин гуни , учира ІуьтІуная , учин инсанарисра йиная . Амма ге гуни сайисра ІуьтІанас ахттигьар адава , са маллабурис дала . Іисайи гебурис пуная : — Инсандин КІиркІ — киш ягъанна ХІаф э . Сасра киш ягъа Іиса адина дуьгІебур хура хулади , ягІар аркьай хьуная Аллагьдин гаф . Тисаъ ахьуная хІуьрджал гъил рукъуна са инсан . Фарисеярна Іелимар алгъузуна ахьуная сагъ аркьайчугвас Іисайи ге инсан киш ягъа , хаб Іисайик тахсир кикІас хьас . Іисайис ягІай ахьуная гебурин фикирар . Ги пуная гъил рукъуна инсандис : — Гъайш , шаб мич , яІанилди . Те гъайшина адиная . Іисайи гебурис пуная : — Зун чвафас хабар гъуландея , фикьас ахттигьар ая киш ягъа : иджвел акьас эв хъара Іайвел акьас ? Джан ухІас эв хъара пуч акьас ? Хъуттурфуна джаллабурихъ , Іисайи пуная ге инсандис : — Дагъ гъил . Ги дагъуная , гъил сагъ хьуная ге инсандин . Фарисеярисна Іелимарис хъел алгъадиная . Чиппин арайиъ гъургъай хьуная гебур , фиркьагьан агъай Іисайис . Гьете ягъари Іиса ушуная сувалди дуьгІебур акьас , кІилин Іуьштти илгуная Ге , Аллагьдис дуьгІебур аркьай . Багамингагь хьегуна , унахъуная Іисайи учин ученикарис . ГІаттивуна гебуригІас цІеІуд , пуная гебурис вакилар . Гебур хьуная : Симон , Іисайи гил алихьуная Петтру пуна ттур , гин чу Андрей , Якьуб , ЯхІъя , Филип , Варфаламей , Матфей , Фума , Алфеян кІиркІ Якьуб , Симон , гихъ хъитІуна ахьуная Зилут , Якьубан кІиркІ Ягьуда , Ягьуда Искариут , хабди Іиса масса еф . Алайшуна гебурихъай ахтт , Іиса гъузуная майдандил . Гисал завал хьуная Іисайин ученикара , кІилди Ягьудея дерейинна , хІуьлин къирагъари хъая Сидуна Тир агъа шагьураринна Ерусалимдин ппара халкьра . Гебур адинаттар хьуная Іисайил юркІв алиянас , чиппин итталара сагъ акьас . ГІанаъ шейтІан аяттара сагъ вей хьуная . Джаллабурис гъил кирхІас кканди ахьуная Іисайик , Гиас аттвере кьувати джалла сагъ аркьахІела . Іисайи , хъуланди Учин ученикарихъ , пуная : — Бахттлубур э гІеджизар ! Аллагьдин Паччагьвел чвефе . Бахттлубур э агьал гашила аяттар ! Аллагьди чун тухъ акьасе . Бахттлубур э чун , агьал Іешаяттар ! Чун элхъенди ахьасе . Бахттлубур э чун , инсанарис чвакес хъел адина , чун уджуз акьуна адикая гуна , чве ттур беябур аркьая гуна Инсандин КІиркІахъас . Шад ухь ге ягъа , бахил ухь ! Заварил чвас зурба пай ая . Чун дакканттарин дадара , гьелиштти ахьуная пайгъамбарарихъайра . Язукъ э чве девлетлубур ! Чвас кІукІ алди хьуная иджвелар . Язукъ э чве , агьал фун ацІунаттар ! Чун гашила ахьасе . Язукъ э чве , агьал элхъендеттар ! Чун , ав алихьуна , Іешай ахьасе . Язукъ э чве , кІилди инсанари чве хІа гаф аркьагуна ! Дузди гьелиштти хІа гаф аркьай хьуная чІире пайгъамбарарина гьеле инсанарин дадари . — Чвас , Заал юркІв алийинаттарис , Зун агъая : Ккан ухь чве душманар , иджвел акье чун дакканттарис , иджвелин гаф уп , чвас рукъалар аркьаттарис , дуьгІе акье чун уджуз аркьаттарис . Ве суратин са багулигІас чІепІ гІадивучин , джуьре багвра кичикІ . Ве варттал але кан фаттивуттис , берхІемра фачи . Вафас тІалаб аркьаттарис , джаллабурис фачи , веф гъушуттис , хаб фаша магъа . Чвас джуьре инсанари чвас фиштти акьуна кканчин , гьегиштти чун гьегебурисра акье . Нагагь чвас Іаре те чун кканеттар идехаб кканеф , фи баркаллагь э чвас авеф ? Гунагьар кеяттарисра те чаб кканеттар э кканеф . Нагагь чун иджвел аркьаф Іаре , те чвас иджвел аркьаттарис идехаб , фи баркаллагь э чвас авеф ? Гунагьар кеяттарира гьегиштти аркьа . Нагагь чун бурджуни ирцІанф Іаре те хаб ирцІанттарис ичин , фи баркаллагь э чвас авеф ? Гунагьар кеяттарира бурджуни ирцІанде гунагьар кеяттарис , гебури хаб есе пуна . Чун гиштти маркьа ! Ккан ухь чве душманар , иджвелар акье гебурис , бурджуни фачи , хаб зе есе пуна дагъузуна . Гьетегуна чвас зурба пай хьасе . Чун Варттал Алеттин шиникквар хьасе , Ли Учира баркаллагь адаттарисра кехІей , Іаттарисра кехІей иджвел аркьахІела . Чве Заварин Дадан суман идже юркІв , чвера ухь . — Сайинна диван маркьа , чве диванна акьасттава . Сайикра тахсир кимикІа , чвакра тахсир кикІасттава . Гъил гъуршанди акье , чвааласра гъил гъушанасе . ИрцІанди акье , чвасра есе . Чвас Іуьрджанди , кІукІ алди есе , багварихъас алархъай . Чун фишттин кьуларилди алцанчин , гьегишттинттарилди чвасра алцанасе . Іисайи ахъакьуная гебурис мишттин мисала : — Хьасев сукъурафас сукъур гъас ? Іудара къуйди архьастту гебур ? Ученикдифас учин мегІелимдилас хІаф хьас верефттава , хуруна ккиркІугуна дала , гифас агърукьасттава учин мегІелим суманф хьас . Фас вас сасрайин улиъ ая са бицІи чІирхІ аргвафе , веттиъ ая цІагъун даргвай ? Фиштти пас ве вафас сасрайис : « Нан зун ве улиъ ая чІирхІ аттивас » , вас ве улиъ цІагъун даргвахаб ? Агь мезрухІ ! Сагелай ве улиас цІагъун аттив — гьетегуна вас агвасе , фиштти аттивайчин чІирхІ сасрайин улиас . Идже кІуранил чІирхІе емишар алгъавейдава , утІуф ке кІуранил батІар емишар алгъавейдава . Гьер кІур ягІарве учин емишарилди . МеркІварилас инджирар завал аркьайдава , зазарилас тІибитІарин лукар алдартІайдава . Идже инсандин юркІураас иджвел э аттвереф , Іа инсандин юркІураас Іайвел э аттвереф . Фитти юркІв ацІуна аячин , гьеге э инсандин мезурал алвеф . Фас чун Зас агъафе : « Е хІаф , е хІаф » , Зун агъаттар даркьагуна . Те Заалди вереф , Зе гафарил юркІв алихьуна , Зун пеф аркьаф гъинахъай фачикІас хьасичин ягІав ? Те фачикІас хьасе уьркІе хандаг рукІуна , дагьар ккея мукьуйил хал алихьу инсандихъай . ХІа нецІв адина хулалди алгъархьугуна , хал тІушуна адава , мехІкамди алихьунаф идехІела . Те Зе гафарил юркІв алихьуна , амма Зун петтар даркьаф фачикІас хьасе хандаг дарукІуна , джилил хал алихьу инсандихъай . Хулалди нецІв алгъархьугуна , хал садпуна арчІуная . Хулакес са арчІу гъванарин пус э илгунаф . Халкьдис джалла пас ккандеттар пехаб , Іиса адиная Кафернагьумдиди . Римдин са эскерарин хІекиман ппара ккане лукІ Іайи иттай аккихьуна ахьуная . Іисайихъас унихьуна , эскерарин хІекима гьикуная Іисайилди джугьутІарин хІа къуджабур тІалаб акьас Тикес , шаб пуна учин лукІ сагъ акьас . ХІа къуджабури адина Іисайилди ппара Іайи миннат акьуна пуная : — Те лайикь иде инсан э , Вун кумак акьас . Тис хье халкь кканве , дуьгІебур хура халла кехІей алихьуная ти хьес . Іиса ушуная къуджабурихъай . Іиса гьучарукьагуна , эскерарин хІекиман хулагьди , хІекима гьикуная Гилди учин дусттар , пас : — Вун бизар мева , зе хІаф . Вун зе хулади ачадес , зун лайикьлу инсан дава . Зун Ваалди душуф гьемихъас э , зун лайикьлу инсан давахІела . Вун Іаре са гаф уп — зе лукІ сагъ хьасе . Зунна хІуькуматтис мутІеІ иде инсан э , амма зе гъиликкра ккея эскерар . Сайис агъа зун : « Ях » — ге ве ; сасрайис : « Мич шаб » — ге гьучаве ; лукІус агъа : « Акье гьеме-гьеме » — ги аркьа . Ге гафар унихьугуна , Іиса муьхІтал хьуная , алдаркуна учин кьабахъай вея инсанарилди , Ги пуная : — Зун чвас агъая миштти хъугъуна инсан Зас Іизраилдира кехІей гьучархьуна адава . Эскерарин хІекима гьикунаттар хулади адегуна , гебурис агуная лукІ сагъ хьуна . Са чІукь вахттунилас Іиса ушуная Наин агъа шагьурдиди . Гихъай ахьуная Учин ученикара , ппара халкьра . Іиса шагьурдин къапубуригьди гьучарукьугуна , шагьурдиас аттгъай хьуная ашкІин бабахъ хъая са кІиркІан майит . Шагьурдиас бабахъай вей хьуная ппара инсанара . Ге баб агугуна , баб Іегвал хьуна Іисайи пуная : — МеІеша . Гьучушуна , гъил кирхІуная Іисайи суьрик . Суьри гъая инсанар гъузуная . Іисайи пуная : — Е джигьил идеми , Зун вас агъая , гъайш ! КІинаф гъайшина гъургъуная . Іисайи хаб йиная бабас кІиркІ . Джаллабуриъ гучІ архьуная , гебури шукур аркьай Аллагьдис агъай хьуная : — ЧагІди зурба пайгъамбар адиная ! Аллагь Учин халкьдилди адиная ! Іисайин ад архьуная кІилди Ягьудея дерейиъра кІилди Ягьудея дерейин багулив фая мукьвариъра . ЯхІъяйис учин ученикари ахъакьуная кІилди ге курарихъас . ЯхІъяйи унахъуна учин Іу ученикдис , гьикуная гебур Іисайилди хабар гъушанас : « Вун эв — Те , чаалди адина ккандеф , хъара чин сасрайихъ гъузуна ккандеяв ? » Ученикари адина Іисайилди пуная : — ХьеттигІ гІучІуна-гІайчІва гІедат аркьа ЯхІъяйи гьикунаттар э чин Ваалди хабар гъушанас : « Вун эв — Те , чаалди адина ккандеф , хъара чин сасрайихъ гъузуна ккандеяв ? » Те вахттуни Іисайи сагъ аркьай хьуная итталар кея инсанар , гІанаъ шейтІанар аяттар , сукъурар . Іисайи джуваб йиная гьикунаттарис : — Ушуна ахъакь ЯхІъяйис джалла чвас агуттара , чвас унихьуттара : сукъурарис — Іекв аргвая , хъурунаттар — вея , кабкар кеяттар — мертт вея , карабурис — унихьая , кІинаттарик — джан керхьая , гІеджизарис — иджвелин хабар аркьая . Бахттлу инсан э те , Захъ хъугъуф . ЯхІъяйи гьикунаттар ушугуна , Іисайи пуная халкьдис ЯхІъяйихъас : — Фи агвас ушунаттари чун къумариди ? Кулаки къамиш фиштти турттанчин агвас эв ? Фи агвас ушунаттари чун ? Багьа кунар але инсан агвас пуна эв ? Багьа кунар але инсанар , ухьтанди ешемиш веттар , паччагьарин къалабуриъ э аяф . Фуш агвасе пуна юркІураъ уйи чве ? Пайгъамбар эв ? Э , чвас пайгъамбар э агуф , Зун агъая чвас , те пайгъамбардиласра хІаф э . ЯхІъяйихъас Гирами Китабиъ ликІиная : « Магьа Зун гьикая Ве удигьай Зе хабар фаяф , Ве удигь , Вас рекъ хІезур акьас » . Зун агъая чвас , джилил але инсанаригІ , ЯхІъяйилас хІа пайгъамбар гІадава . Амма Аллагьдин Паччагьвелдиъ джаллабурилас бицІифра кехІей хІаф э , те далара . КІилди халкьди ЯхІъяйил юркІв алихьуная . Налукар завал аркьаттарира кехІей , Аллагь хІекь акьуная , адина ЯхІъяйилди хьеттигІ гІучІуна-гІайчІва гІедат акьас . Фарисеярина Іелимари ЯхІъяйин гІедат дакьуна , Аллагьди чиппис акьуна ният кьабул акьуна адава . Іисайи пуная : — Гьинахъай фачикІа Зун ме гьалдин инсанар ? Фушар суманттар э мебур ? Мебур гимил экьуна бицІи шиникквар суман э , са сайис гьараяр аркьай : « Чин чвас суьретІ йирхІуне , чун лихъундава , чин Іешалар акьуне , чун Іешундава » . Адине ЯхІъя , ги я гуни Іелдава , я чехир ухайдава — чун агъа : « Гиъ шейтІан ая ! » Адине Инсандин КІиркІ , Ги Іелдира э , ухайра э — чун агъа : « Хъуттурфен , тагьа фунтай , чехир ухас кканеф , налукар завал аркьаттаринна сасра гунагьар кеяттарин дустт » . Аллагьдин хІа Іекьул аргвая Гин Іекьул фацунаттариъ . Са фарисея шаб пуная Іисайис учихъди гуни ІуьтІанас . Іиса адина фарисеян хулади , са багулихъди къархьил ирхІуна экьуная суфрайихъ . Гьеге шагьурдиъ ая гунагьар кея са хьирас ягІархьуная Іиса фарисеян хулаъ аяф . Ге хьир адиная тисади Іачин бицІи гаджини ая батІар ниъ хъая ччамра фай . Кьабахъас Іисайин лекарикк ккерхуна , Іешуная ге . Гин негъвар алавей хьуная Іисайин лекарилди , учин чІарарилди джикай хьуная ги Іисайин лекар . Лекарис мачар икІай , батІар ниъ хъая ччам китІиршанди хьуная ги Іисайин лекарик . Гьегиштти агугуна , Іиса хъаттфайшуна фарисеяйи , фикир акьуная : « Эгер ме инсан хІекьданди пайгъамбар ичин , Мис ягІай ахьаси , Учик гъилар кирхІая хьир , гунагьар кеяф идеф » . Іисайи пуная фарисеяс : — Е Симон , Зас вас са чІал пас ккандея . — Уп , МегІелим , — пуная ги . Іисайи пуная : — Іу инсандик кехьуная са эессин бурдж . Сайик кехьуная гІифуверш арсуран манат , сасрайик — гІифцІур . Гебурифас бурдж ес девехІела , Іударисра бурджар хуьлал акьуная эесси . Магьа гебурикес гьинас ппара кканхьасе эесси ? Симона джуваб йиная : — Зун фикир аркьа , те ппара бурдж хІуьлал акьуттис . — Вун дузди фикир акьуне , — пуная Іисайи . Іисайи , алдаркуна ге хьиралди , пуная Симонас : — Аргваяв вас ме дишагьли ? Зун ве хулади адегуна , вун зас хьед йиндава лекар Іуьччанас . Ппай ме дишагьли учин негъварилди Іуьччуна Зе лекар , учин чІарарилди джикуне . Зун ачадегуна , вун Зас мач икІундава . Ппай ме дишагьли , Зун мисаъ а вахттунилас мич , гьайчІундава Зе лекарис мачар икІай . Вун ччам Зе кІилик китІишиндава , ппай ме дишагьли батІар ниъ хъая ччам Зе лекарик китІишине . Зун вас пасе фас ичин : Ме дишагьлин ппара гунагьарилас гъил гъушуная , дехІела э мис ппара кканди аяф . Гьиналас чІукь гъил гъушуна айчин , тис чІукь кканди ая . Дишагьлис Іисайи пуная : — Гъил гъушуная ве гунагьарилас . Гихъай экьуна сасра гІулари чаб чиппикди агъай хьуная : « Фуш эгьан Ме , гунагьариласра гъил гъуландеф ? » Іисайи пуная ге дишагьлис : — Ве хъугъувелди вун ухІуне . ЮркІв сакинди ях . Тегунанхаб са чукь вахттунилас Іиса ушуная шагьурариди , хІурариди инсанарис Аллагьдин Паччагьвелдихъас иджвелин хабар фай . Гихъай ахьуная цІеІу ученик . Хъара Іисайихъай ахьуная са-Іу дишагьлира , гІанаас шейтІанар адикуна , итталарикесра сагъ акьунаттар : Майрам , Магдалина агъа ттур хъитІунаф , гиас Іисайи адикуна ахьуная ери шейтІан , Югьана , Иродан мулкарин хІавел аркьа Хуза агъаттин хьир , Сусана , хъара ацІуна джуьреттара . Ге дишагьлибури , Іисайинна Гин ученикарин гереквеларис , чиппикес аркьай хьуная харджар . Сагелай гьер джуьре усариас адина завал хьунагуна ацІуна инсанар , Іисайи ахъакьуная гебурис мисала : — Са неджбер айчІуна ахьуная тум узас . Узагуна , са-Іу ударар алархьуная рекъуьлди — гебурил лекара алишиная , джакьварира ІуьтІуная . Сур ударар алархьуная гъванарилди , гебур кегъучІуная , амма Іаш адавай — кегъучІуттар рукъуная . Сур ударар гІархьуная меркІваригІ — меркІвар къалин хьуна , тум вартт гІагъучІуна адава . Сур ударар алархьуная гІане ругулди , кегъучІуна , вершпай алтухъди мехІсул йиная . Ме мисалара ахъакьуна , Іисайи пуная : — ЮркІв алийинаттарис , унихьурай . Ученикари хабар гъушуная Іисайифас : « Ле мисалайин мегІна фи э ? » Іисайи джуваб йиная : — Чвас дахъуная Аллагьдин Паччагьвелдин сирар , аме инсанарис гебур мисалабурилди э ягІаяф , хъуланди аячира , гебурис аргвай адава , унихьай аячира , гебур гъавурдиъ архьай адава . Ме мисалайин мегІна ме э : Тум — Аллагьдин гаф э . Рекъуьлди алархьу тумун ударар — гебур Аллагьдин гаф унихьуна инсанар э ; амма хаб адина Иблис , ге гаф юркІуралас вес аркьа гебурин , гебур хъудугъурай пуна , гебур духІас . Гъванарилди алархьуна тумун ударар , гебур чиппис унихьуна Аллагьдин гаф , шатти кьабул аркьа инсанар э ; амма мерІер хъудава гебурин хъугъувелдихъ , дехІела са вахттунисттегьен хъугьа гебур , четинвелар алчархьегуна , хаб йирхІа . МеркІваригІ гІархьу тумун ударар , гебур Аллагьдин гаф унихьуна инсанар э ; амма хаб гІачІугъуна , девлетарихъ , рехІетарихъ ахъихьуна ве гебурин Іуьмур . Гебурин кІетІу бегьер ирцІандава . Авадан ругулди алархьу тумун ударар , гебур чиппис унихьуна Аллагьдин гаф , чиппин идже дуз юркІураъ икІуна , ухІа инсанар э . Сабур хъахІела , гебурин кІетІу бегьера ирцІанде . Сайира , лампа кикІуна , гин варттал бахІти алияндава , я ккараватин кІенаккра ккичикІайдава . Лампа алиланде кьасал , ачавереттарис Іекв агвас . Фера афттава джинабанф , ашкара девеф , фера афттава джин акьас вереф , ягІархьуна вартталди агъдархьаф . Фикир акье чвас унихьа гафарил : хъаяттис — хъара ппара есе , хъудаваттифас , учихъ хъая суман верефра , фаттивасе . Адиная Іисайилди Учин бабна чуппар , халкь ппара ай , гІайчІвас хьуна адава гебурифас Іисайилди . Іисайис хабар акьуна пуная : — Ве бабна Ве чуппар гъузуная раккахъ , Вун агвас кканди . Іисайи пуная гебурис : Зе бабна чуппар гьетебур э , Аллагьдин гафттил юркІв алийина , гихъ хъучавереттар . Са ягъа , Іиса учІуна Учин ученикарихъай лодкайиъ , пуная гебурис : — Див хьин алттвес сасра къирагъихъди . Гебур гІачушуная . Лодкайи ай алттверегуна , Іиса гІачушуная ахунигІ . Садпуна хІуьлилди тІурфан гъайшиная , лепебур гІагъархьуна , лодкайиди авей хьуная хьед . Ппара хІа бала кьадайикк кичархьуная гебур . Ученикари кегъикуна Іиса пуная : — МегІелим , МегІелим хьин луькІея ! КетІуна , Ги къадагъа акьуная кулакисра , гуджлу хІа лепебурисра . Фера андавай , хІуьл сакин хьуная . Іисайи пуная ученикарис : — Нахьи чве хъугъувел ? ГучІра муьхІталла хьуна ученикари агъай хьуная сайи сайис : — Фуш э Ме ? Ми кулакисра , хьеттисра кехІей буюрмишар аркьа , гебура Мис мутІеІ ве . Гебур гІаттиная Галилея дерейис гьучадаркуна Гераса агъа мукьуйин джилилди . Іиса къирагъихъди гІайчІугуна , Гис гьучархьуная гьеге дерейин шагьурдиас гІанаъ шейтІанар ая са инсан . Ге инсан ацІуна гагь хьуная кунар алдавай вей , хулаъ ешемиш девей , некьваригІ ешемиш вей . Іиса агугуна , ге инсанди акьуна вевер , ккерхьуна Гин лекарикк , гьавайикес пуная : — Фи э Вас закес ккандеф , Аллагь ТегІелайин КІиркІ Іиса ? Миннате Вас , азият майицІана зас ! Ге инсанди гиштти пеф , Іисайи шейтІандис буюрмиш акьухІела хьуная , айчІв лин гІанаас пуна . АцІуна гагь хьуная гис гІезаб ирцІанди шейтІанди . Гъилара лекара итІуна синджилариъ алгъузучира , кьатІ акьуна синджилара гъишай хьуная ге , шейтІанди агьихьуна , инсан адава мукьвариди . Іисайи хабар гъушуная гифас : — Фуш агъа вас ? — Къушум , — пуная ге инсанди , учин гІанади ппара шейтІанар ачушунахІела . ШейтІанари миннат аркьай хьуная Іисайис , гьимика чин кІен ккедава мукьуйиди агъай . Тисаъ сувал алхьуная ваккарин хІа лудж . ШейтІанари тІалаб акьуная Іисайис чиппис ахттигьар тин пуна , ваккарин гІанаъ учІас . Іисайи йиная ахттигьар . ШейтІанар , айчІуна инсандиас , учІуная ваккариъ . Ваккарин кІаратІ дивуна адина аратІихъди , алахъуна хІуьлигІди , адивуная . Ккабанари , ге хьуна кар чиппис агугуна , ушуна ахъакьуная гихъас шагьурдира , багулив фая галарира . Инсанар ушуная хъуттурфанас фи ичугвас хьунаф . Іисайилди адегуна , гебурис агуная те шейтІанар айчІуна инсан , кунара алди , учин гъавурдира ай , экьуна Іисайин лекаригь . Инсанарис гучІ хьуная . Ге Іеламат агуттари , ахъаркьай хьуная инсанарис , фиштти сагъ хьучин гІанаъ шейтІанар ая инсан . Гераса дерейиъ ешемиш вея инсанарис ппара Іайи гучІ хьуная , гебури миннат акьуная Іисайис ях пуна чиппин мукьариас . Іиса учІуна лодкайиъ , хаб алттушуная . Ге гІанаас шейтІанар айчІу инсанди , учра хъай ях пуна тІалаб акьуная Іисайис . Амма Іисайи хаб гьикуная ге , пуна : — Ушуна ве хулади ахъакь вас Аллагьди акьудегьенттарихъас . Ге инсанди ушуна , кІилди шагьурдис ахъаркьай хьуная , фикьунчин учис Іисайи . КІилди ахъутІуна ахьуная Іисайихъ , дехІела Іиса адегуна , халкьди шатти кьабул акьуная Ге . Гьеге вахттуни адиная Ягьир агъа са инсан , ге хьуная дуьгІебур хура хулан хІаф . Ягьир , ккерхьуна Іисайин лекарикк , миннат акьуная Гис учин хулади шаб пуна . Ягьиран цІеІу ис вея хъая са руш луькІей хьуная . Іиса ушуная Ягьирахъай ; джалла багварихъас алчахъуна , халкьдин арайиъ ахьуная Іиса . Са дишагьлин цІеІу ис хьуная , хъаттдартІай , иъер вей . Ги учихъ хъаеф-хъудаваф кІилди хардж акьуна ахьуная духттурарис , амма сайифасра сагъ акьас вей хьуна адава ге . Кьабахъас гьучадина , ге дишагьли кирхІуная гъил Іисайин палашин мурттук , гьеге сеІетти иъ атІуная . Іисайи хабар гъушуная : — Гьина э Зак кирхІуф ? Сайира чиппи кирхІундава пегуна , Петтруйи пуная : — Е МегІелим , Вун халкьдин арайиъ ая агуна , гьер багулихъас Вахъ хъузиландея . Іисайи пуная : — Дава , гьина ичин Зак кирхІуне . Зас хабар хьуне , Заас кьуват аттушуна . Ге дишагьли , гъавурдиъ архьуная учифас джинихьвас девеф . КІакІ архьуна гьучадина , ккерхьуна Іисайин лекарикк , кІилди халкьдин удигь ахъакьуная ге дишагьли , фиттихъас кирхІуф ичин учи Іисайик , фиштти гьеге сеІетти уч сагъ хьучин . Іисайи пуная ге дишагьлис : — Е руш , ве хъугъувелди вун сагъ хьуне . Архайин хьуна ях . Іиса гъургъай ай , адина Ягьиран хулаас са инсанди пуная : — Е Ягьир , ве руш кІине . Сара бизар маркьа мегІелим . Ге гафар унихьугуна , Іисайи пуная Ягьирас : — ГучІ мева . Вун хъугъ , ве руш сагъ хьасе . Ягьиран хулади адегуна , Іисайи сайисра ахттигьар йина адава Учихъай ачавес , са Петтруйисна , ЯхІъяйисна , Якьубас дала . Рушан дадасра , бабасра ахттигьар йиная . Джалла Іешай-рахвай ахьуная ге рушахъас . Іисайи гебурис пуная : — МеІеша . Ге кІина адава , ге гъархьунаф э . Гебур элхъенди ахьуная Іисайил , ге кІинаф ягІахІела . Іисайи , фацуна ге рушан гъил , гьавайикес пуная : — Е руш , гъайш ! Руш гьеге сеІетти , джан керхьуна гъайшиная . Іисайи Іелеф фачи пуная гис . Дадна баб муьхІтал хьуная . Іисайи сайисра магъа пуная гебурис ме кардихъас . Унахъуна Учин цІеІу вакилас , Іисайи йиная гебурис хІавелна кьуват кІилди шейтІанар адикасра , итталар сагъ акьасра . Іисайи гьикуная гебур Аллагьдин Паччагьвелдихъас хабар акьас , итталара сагъ акьас . Іисайи пуная вакиларис : — Фера магъуяна рекъуьди : я Іесса , я чанта , я гуни , я пул , я духІуба аркьа кунар . Нае хулади ачушучин , гьетисаъ экьве , чун хаб рекъуьъ учІасттегьен . Чун кьабул дакьу мукьуйиъ , тебурин хІуриас верегуна , чве лекарил алекьуна кумра кехІей кейхІуна ате тебурис . Гьегилди ягІархьурай тебурис . Вакилар ушуна алдаркай хьуная хІурарил иджвелин хабар аркьай , джалла усари итта инсанара сагъ аркьай . Іисайи аркьа джалла курарихъас унихьуная хІекимвелдиъ ая Иродас . Гис фи фикир аркьайчира ягІай хьуна адава , сур инсанари , кІина ЯхІъя э Те гъайшинаф агъай хьуная , сури — Илйа пайгъамбар э Те адинаф , сасрабури — фушчин са авалдин пайгъамбар э Те джан керхьунаф агъахІела . Ирода пуная : — ЯхІъяйин зун кІил алдихьуне . Те инсан фуш эгьан , мидегьенттар унихьа зас Тихъас ? Иродас агвас кканди ахьуная Іиса . Адегуна , вакилари ахъакьуная Іисайис джалла чиппи акьуттарихъас . Сасрабури мушат дакьас , Іиса хъай Учин вакилара ушуная Вифсаида агъа шагьурдин багулив фая сакин мукьуйиди . Амма инсанарис хабар хьуна , Іисайин кьабахъай чабра ушуная . Іисайи гебур ачухъди кьабул акьуная , агъай хьуная гебурис Аллагьдин Паччагьвелдихъас , иттаттара сагъ аркьай хьуная . ГІуьбехъми гагь вей хьуная . Вакилари , гьучадина , пуная Іисайис : — Фадат инсанар , ушуна багулив фая хІураридина галариди , джикІирай чиппис Іуьш акьас эркьва мукьна Іелеф , хьин мисаъ инсан адава мукьуйи э аяф . Іисайи пуная вакиларис : — Чун фачи гебурис Іелеф . Вакилари пуная : — Чав фера фадава , Іаре гІифу гунира Іу балугъ дала , гьал ягІайдава чин ушуна джалла ге инсанарис гъуланчин Іелеф . Гебур гІифу агъзур дегьен инсан ахьуная . Іисайи пуная Учин ученикарис : — Гьер усагь гІифцІур инсан аркьай , экьвас акье гебур . Гьегиштти акьуна , гебури джаллабур экьвас акьуная . Гъушуна гІифу гунира Іу балугъ , аккедурфуна завариккди , Іисайи акьуная дуьгІе , ая баракатис шукур аркьай . Хуппай пай акьуна йиная ученикарилди , инсанарис алихьас . ІуьтІуна , джаллабур тухъ хьуная , хъара цІеІу кІватт ацІу кьурцар амилгуна , завал акьуная гебури . Сагелай Іиса ахьуная дуьгІебур аркьай инсанар адава сакин мукьуйиъ . Гихъай ахьуная Учин ученикара . Іисайи хабар гъушуная гебурифас : — Фуш хІисаб аркьа Зун халкьди ? Ученикари пуная : — Сури агъа , Вун — хьеттигІ гІучІуна-гІайчІва гІедат аркьа ЯхІъя э пуна , сури — Илйа э пуна , сасрабури агъа , Те авалдин са пайгъамбар э джан керхьуна гъайшинаф . Іисайи хабар гъушуная ученикарифас : — Ппай чун фуш хІисаб аркьа Зун ? — Вун — Аллагьдин Месигь э , — пуная Петтруйи . Іисайи кьацІра сайисра гихъас варттал маркьа пуна , пуная Учин ученикарис : — Инсандин КІиркІ ацІуна гІезабарикк ккихуна ккандея , хІа къуджабурира , хІа маллабурира , Іелимарира Ге кьабул акьасттава , гебури Ге кІесе , амма хьибудпе ягъас Ге джан керхьуна гъайшасе . Хуппай джаллабурис Іисайи пуная : — Захъай вес кканетти , учихъас кІвалас гьатуна кканде , гьер ягъа ге хІезурди кканде четинвеларин къакъ гъадивас , герек хьучин , учин Іуьмур есра кехІей . Тагьа гьетегуна ге Захъай вей ахьасе . Учин Іуьмур ухІас кканеттифас Іуьмур фаттархьасе . Зун бадала Іуьмур фаттархьетти , Іуьмур ухІасе . Фи муфиІет кея инсандис , кІилди дуьнйа фацуна , учи уч пуч акьухаб , яра учис зарар хьехаб ? Захъасра , Зе гафарихъасра неч хье инсан , Инсандин КІиркІасра неч хьасе кьабул акьас , Учинна , Учин Даданна гирами малайикаринна тегІриф хъай адегуна . Зун чвас агъая , мисагь гъузунаттаригІас са-Іу инсанар , джилил Аллагьдин Паччагьвел дагуна , кІесттава . Ге гафар пуна , са муя ягъалас , Іиса хъай Петтрура , ЯхІъяра , Якьубра алгъушуная сувалди дуьгІе акьас . ДуьгІе аркьа арайи , Іисайин сурат садпуна джуьре хьуная , кунар нур ичай , ибхь суман , джагвар хьуная . Іу инсан гъургъай ахьуная Іисайихъай , гебур хьуная Мусана Илйа , заварин нуругІай адинаттар . Гебур гъургъай хьуная Ерусалимдиъ хьас ккея , Іисайин Іеджалихъас . Петтруна гин илдешар цІуьппи гъархьуна ахьуная , кетІугуна , гебурис агуная Іисайин Іекун нура , Іисайин багулив гъузуна Іу инсанна . Мусана Илйа Іисайигьас верегуна , Петтруйи пуная Іисайис : — Е МегІелим , фи иджи ая хьин мисаъ ! Див чин хьибу чардах акьас : сад Вас , сад Мусайис , сад Илйайис . Петтруйис учис ягІай хьуна адава , фи ичин учи агъаяф . Петтру гъургъа арайи , алчадина къири , кичадивуная гебур учин эхъуьккди . Къири ахтт аладина , ученикар дифугІ гІачархьегуна , ученикарис гучІ хьуная . КъиригІас унихьуная сес : « Ле Зе КІиркІ э , Ле Зун гІаттивунаф э . Лил юркІв алихь ! » Ле сес хъайшугуна , Іиса хаб сатти ахьуная . Ученикари джин акьуна , сайисра те вахттуни ахъакьуна адава те чиппис агуттарихъас . Сасра ягъас , гебур сувалас алаверегунас , Іисайигьди гьучадина гъузуна ахьуная ппара халкь . Садпуна халкьдигІас са инсанди гьараяр акьуна пуная : — МегІелим , Вас миннат э , хъуттурф зе кІиркІахъ ! Ге хъая са кІиркІ э зе ! ШейтІан архьуна , кІиркІа садпуна вевер аркьа . ШейтІанди гин джан зурзас аркьа , сивигІас гъурт гІархьасттегьен . АцІуна гІезаб егуна дала , сакинди артайдава кІиркІ шейтІанди . Зун тІалаб акьунуйи Ве ученикарис шейтІан адик пуна , амма гебурифас хьундава . Іисайи пуная : — Агь чун инсанар , хъудугъаттар , чІир хьунаттар ! Фидегьен вахттунисттегьен Зун чвахъай ахьасе ? Фидегьен Зун чвакк ккиха ? Фаша мич ве кІиркІ . КІиркІ гьучаверегуна , шейтІанди гин джан зурзас акьуна , фадихьуная ге джилилди . Іисайи къадагъа акьуная шейтІандис , кІиркІ сагъ акьуна гьикуная дадалди . Джалла муьхІтал хьуная Аллагьдин кьудратил . КІилди Іисайи аркьа курарил муьхІтал хьуна арайи , Іисайи пуная Учин ученикарис : — Ме гафарил юркІв алийина кІвалди ате : Инсандин КІиркІ инсанарин гъилиъ ихьасе . Амма ученикар ге гафарин гъавурдиъ архьуна адава , ге гафарин мегІна ягІар акьас вей хьуна адава гебурифас . Іисайифас хабар гъушанасра , фиттихъас ичин Ги пеф , гебурис гучІай хьуная . Ученикарин арайиъ хІуьджат хьуная , фуш ичин чиппигІас ке зурба . Іисайи , гебурин фикирар ягІай , гъушуна бицІи шиниккв , атуна Учин багулив , пуная ученикарис : — Зун бадалди гьина ме бицІи шиниккв кьабул аркьаячин , ти Зунна кьабул аркьая , гьина Зун кьабул акьучин , ти Варттал Алефра кьабул аркьая , Зун джилилди Гьикунаеф . ЧвагІас ке бицІи инсан — джаллабурилас зурба инсан э . ЯхІъяйи пуная Іисайис : — МегІелим , час ве ттур гъургъай , шейтІанар адика са инсан агуне , амма чин гис къадагъа акьуне , ге хьехъай аяф давахІела . Іисайи пуная : — Къадагъа маркьа . Чвас Іайвел даркьаф , те чвахъди э . Іиса , Аллагьди уч завариди агъагъа вахтт хъучавехІела , хІезур хьуная вес Ерусалимдиди . Іисайи Учин удигьай гьикуная Учин инсанар . Гебур адиная Самари дерейиъ ая са хІуриди , джалла Іисайис геректтар хІезур акьас . Амма Іиса кьабул акьуна адава тисаъ , Іиса Ерусалимдиди веяф идеф ягІархьегуна . Гебури акьу кар агугуна , Іисайин ученикари , Якьубана ЯхІъяйи , пуная Іисайис : — Е ХІаф , кканчин заварин цІа йирхІуна ккедихь агъав чин ме инсанар ? Іисайи , алдаркуна ученикарилди , маркьа пуная . Хаб ушуная гебур джуьре хІуриди . Гебур рекъуьъ ай верегуна , са инсанди пуная Іисайис : — Зун хІезурди ая Вун вере усади найич кканчира Вахъай вес . Іисайи ге инсандис пуная : — Суларихъ мугар хъая , заварин нахширарихъ мугар хъая , Инсандин КІиркІахъ кІил йирхІас мукь хъудава . Сасра инсандис Іисайи пуная : — Шаб захъай вес . — Е зе ХІаф , Іуьссе дад ая зе , те сакин дакьуна , зафас вес хьасттава , — пуная ги . Іисайи гис пуная : — ЮркІвар кІинаттари икІурай чиппин кІинаттар . Вун ях Аллагьдин Паччагьвелдихъас иджвелин хабар фай . Джуьре инсанди пуная Іисайис : — Е зе ХІаф , зун весе вахъай , амма сагелай ахттигьар тин зас хулаъ аттарис сагъди илгурай пас . Іисайи гис пуная : — Сагелай гъилив дуруц гъушуна , хаб кьабахъди алдаркаф , герек дава Аллагьдин Паччагьвелдис . Тегунанхаб Іисайи гІаттивуна хъара ярцІурна Іу ученик сара , гьикуная гебур Іу-Іутти Учин удигьай , Уч вес ккея шагьураридина хІурариди . Іисайи пуная гебурис : — Уцаф ппара ая , амма уца инсанар чукь ая . ТІалаб акье Эессис , хъара инсанар гьик пуна хуппуриди уцас . Ях ! Магьа Зун гьикая чун , хІучарин кІаратІигІди ккелар суман . Чвав фай магъуяна я пІапІушник , я чанта , я лекар , сайихъайра рекъуьъ гьучархьуттарихъай магъургъа . Нае хулади ачушучира , сагелай уп : « МаслихІет хьурай ме хулаъ » . Эгер те хулаъ ешемиш веяф маслихІеттин инсан ичин , чве маслихІет тихъай илгвасе , нагагь давайчин — хаб чваалди адесе . Гьете хулаъ экьве , ІуьтІен , ух тебурин аяф , лихандеттис кьиматра рукьафе . Са хулаас джуьре хулади амайчІва . Са шагьурдиди адина , чун тисаъ кьабул акьухаб , кІилди чвас тисаъ ирцІанттар ІуьтІен . Тебурин итталар кеяттара сагъ акьуна , уп тебурис : « Аллагьдин Паччагьвел чве багулив фая ! » Эгер са шагьурдиди адина , чун тисаъ кьабул дакьухаб , куьчайиди айчІуна уп : « Че лекарил алекьуна чве шагьурдин кумра кехІей чин кеджикуна артая . Амма чвас ягІарухь : Аллагьдин Паччагьвел багулив фая » . Зун чвас агъая , Садамди ешемиш вея инсанарис рехІетти ахьасе Кьияматин Ягъа те шагьурдин инсанарис дала ! Язукъ э чве Хазаринди ешемиш вея инсанар ! Язукъ э чве Вифсаидайи ешемиш вея инсанар ! Сидундина Тирди хьунахаб , те чве усаъ хьуна Іеламатар , тебур дахи димари чувалин кьумашикес акьуна кунара , аликІуна чиппин кІилил , руькъ алархъай , руькъуьгІ экьуна тахсирар чиппин гардандиъ гъушуна ахьаси . Амма Сидундина Тирди ешемиш вея инсанарис рехІетти ахьасе Диван аркьагуна , чвас далара . Кафернагьумдиъ ешемиш вея инсанар , чвас чун завариккди аккетІасттегьен вартт акьас пун кІваъ аяв ? Ваъ , чун джилин кІенади ихьасе . Учин ученикарис Іисайи пуная : — Гьина чваал юркІв алихьаячин , ти заалла юркІв алихьая . Гьина чун кьабул даркьаячин , ти Зунра кьабул аркьай адава . Гьина Зун кьабул даркьаячин , ти кьабул аркьай адава Варттал алефра , Зун джилилди гьикунаеф . ЯрцІурна Іу ученик шатти адина Іисайилди пуная : — ХІаф , шейтІанара кехІей мутІеІ ве час , чин Ве ттур гъургъай буюрмиш акьугуна . Іисайи пуная гебурис : — Зас Иблис агуне , цІарп суман , завариас адархьуна . Магьа , Зун чвас йиная хІавел , чвас зарар кидавай , алишас иланарила Іекьрабарилла , хІавел — кІилди душманарин кьуватилла . Чун шейтІанар чвас мутІеІ вея пуна шад мева , чун шад ухь чве ттурар заварил ликІиная пуна ! Гьеге сеІетти Аллагьдин РуьхІ архьуна Іисайи шатти пуная : — Дад , заваринна джилинна ХІаф ! Зун шукур аркьая Вас , Іекьуллубиригьасна хурунаттаригьас джин акьуна , кар Вун ягІар акьухІела са бицІи инсанарис . Э , Дад , Ве иджвелин амур и ле . Зе Дада кІилди йиная Заалди . Сайисра ягІай адава КІиркІ , са Дадас дала , сайисра ягІай адава Дадра , са КІиркІасна КІиркІа гІаттиваттарис дала , тебурис Дад ягІар акьас пуна . Іиса алдаркуна Учин ученикарилди , гебурис дала ундихьагъилди , пуная : — Те чвас аргваттар , аргва улар , бахттлубур э . Зун чвас агъая , ацІуна пайгъамбарарисна паччагьарис агвас кканди уйи ле чвас аргваттар , амма агундава , унихьасра кканди ле чвас унихьаттар , амма унихьундава . Са Іелима кьасустти хабар гъушуная Іисайифас , Ги фигъайчугас : — МегІелим , фикьуна кканде зун зас ккидиркІва Іуьмур ес ? Іисайи ге Іелимафас учифас хабар гъушуная : — Закуниъ фиштти ликІиная ? Фи хурая вун лисакес ? Іелима джуваб йиная : — « Ккан ухь Аллагь ТегІела лап юркІураастти , лап гІанаас , кІилди ве кьудратилди , кІилди ве фикирарилди » . « Ккан ухь багу инсанна , вас вун суман » . Іисайи пуная Іелимас : — Вун дузди джуваб йине . Гьелиштти аркьай акье , вун ешемиш хьасе . Іелима , уч дузди агвар акьас кканди , хабар гъушуная Іисайифас : — Фуш э зас багу идеф ? Іисайи мисалайилди пуная гис : — Вей хьуная са инсан Ерусалимдиас Эрихундиди . Фацуная ге къачагъари . Фаттивуна гин шейъера , йирхІуна гис , къачагъар ушуная , фадихьуна атуна луькІе хІелдил файдина инсанна . Гьеге рекъди вей хьуная са малла . Маллайис фаттархьуна инсан агугуна , малла рекъуьн джуьре багуликди кейчІуная . Гьегиштти акьуная Левин тухумдиас са инсандира : йирхІунар але инсан агугуна , рекъуьн джуьре багуликди кейчІуная . Ппай гьеге рекъди вея Самари дерейин са инсан гъузуная , йирхІунар але инсан агугуна , ге Іегвал хьуна . Самари дерейин инсан , гьучушуна , мертт акьуна чехирилди йирхІунара , китІишина ччамра , алитІуная гин йирхІунар . Хуппай алихьуна учин дагил файдиная ми ге гасттиницайиди , гисаъра ахъаджихІуная ме гихъас . Сасра ягъа , уч гисаас верегуна , йина гасттиницайин эесис арсуран Іу манатра пуная ми : « АхъаджихІ ме иттаттихъ , нагагь ме гьудуркІуна веф хардж хьучин , зун хаб верегуна есе ве пул » . — Ве фикирдилди , фуш ге хьибуйикес багу хьуне къачагъарикк кичархьу инсандис ? — Ге Іегвал хьуна , гис иджвел акьуф , — пуная Іелима . — Ях , гьегиштти вунна акье , — пуная Іисайи . Рекъди вей Учин ученикара хъай , Іиса адиная са хІуриди . Тисаъ са Марфа агъа хьира хъаттфайшуная гебур учин хулади . Тихъ хъахьуная Майрам агъа чи . Майрама , экьуна Іисайин лекаригь , юркІв алийина ахьуная Ги агъаттарил . Марфа Іайи гІачІугъуна ахьуная батІар Іелеттар хІезур аркьай . Марфайи гьучушуна пуная Іисайис : — Е зе ХІаф , Вас аргвай аду ччиччи кІилди кар заал алчихьуна ? Зас кумак акье уп лис ! — Ай Марфа , Марфа , — пуная гис Іисайи , — вун кураригІ гІачІугъуна ппара задарихъас фикир аркьая , амма кканди аяф сад э . Магьа Майрама учис иджвелин пай гІаттивуная , ге гифас фаттивасттава . Сагелай Іисайи са мукьуйиъ дуьгІе аркьай хьуная . ДуьгІе акьуна ккиркІугуна , Гин са ученикди пуная : — ХІаф , часра ягІар акье дуьгІебур акьас , ЯхІъяйи учин ученикарис ягІар акьуф суман . Іисайи пуная гебурис : — ДуьгІе акье миштти : « Дад , Ве ттур гирами хьурай ; Ве Паччагьвел адирай . ТІалаб аркьая чин Вакес гьер ягъас гуни . Гъил гъушен че гунагьарилас , чинна гъил гъуршанду кІилди час Іайвелар аркьаттарилас . ХІа темехІера хьас амарта час » . Іисайи пуная ученикарис : — Белекин , чвагІас гьинаичира ушуна сурІуьшари дусттуралди пасе : « Е дустт , фаша зас бурджуни хьибу гуни . Захъди агьал рекъуьас дустт ачадиная , гис ес фера адава зе » . Ти раккахъас пеб мункине : « Бизар маркьа зун , раккара хъикІуна зун зе шиниккварихъай ахуникк ккея . Зафас вей адава гъайшина вас гуни ес » . Зун чвас агъая , гъайшина дусттвел бадала дайичира , тис алчархьасе гъайшина ес кІилди геректтар , ге тилас есттегьен алттадархьухаб . Зун чвас агъая : ТІалаб аркьай акье — чвас есе , руцай акье чвас джикІесе , хъирхІай акье — чвас дахъасе . Гьер тІалаб аркьаттис — ирцІанде , руцаттис — джиркІенде , хъирхІаттис — дархъа . Нае дада чвагІас , кІиркІа балугъ тин пичин , балугъин еринди есе илан ? Е кІиркІа гъурагъал тин пичин , гьина гис гъурагъалдин еринди есе Іекьраб ? Чун фидегьен Іаттар ичира , чвафас чве шиниккварис иджвел акьас верехаб , Заварин Дадафас хъара ппара акьас хьасе , Лифас ес хьасе Аллагьдин РуьхІ те Учикес тІалаб аркьаттарис . Сагелай , Іисайи адикуная инсан Іебаб аркьа шейтІан . ШейтІан аттушугуна , инсан гъургъуная . Гисаъ завал хьуна халкь муьхІтал хьуная . Са-Іудари гебуригІас пуная : — Ги шейтІанар адикаф Велзевул агъа шейтІанарин хІаттин кумакилди э . Сасрабури , Іисайиас азмурар аттивай , заварин Іеламат агваракь агъай хьуная . Іисайи , гебурин фикирар ягІай , пуная гебурис : — Нае паччагьвел ичира , чиппин арайиъ душманвел аяф , ккеттархьасе , чиппин арайиъ дуьхьуьвел адава хизанара далгъванасе . Нагагь Иблис уч учихъай дадуьхьуьнахаб , фиштти э гин паччагьвел илгванф ? Ппай чун Зас агъая , Велзевулдин кумак фай э пуна Зун шейтІанар адикаф . Эгер Зун шейтІанар Велзевулдин кумакилди ичин адикаф , чве ученикари гьинан кумакилди э гебур адикаяф ? Гьете ученикар хьурай чве диванчибур . Зун Аллагьдин кьуватилди э шейтІанар адикаф , гагьа гьегилди аргвая Аллагьдин Паччагьвел чваалди адинаяф . Кьуват кея инсан , гъилив яракьра фай учин хулал алгъузуна аячин , гин шейъерис фера акьасттава . Амма фушчира гилас гуджлу адичин , фаттивуна гин эхІттибар але яракьра , тІараш акьасе гин хал . Захъди даваф , те Зас Іайвел аркьаф э . Захъай завал даркьаф , те фадархъаф э . — Чиркин руьхІ инсандиас айчІугуна , руьхІ адаркай аве хьед адава къумариъ , учис сакин мукьуйихъас руцай . Мукь даджикІигуна , ги агъа : « Зун хаб весе те зун ай уйи хулади » . Адегуна , гис аргва джикуна мертт акьуна хал . Хаб ушуна , ге шейтІанди гъа учихъай ери шейтІан сара , хъара училасра Іаттар , шейтІанар учІуна инсандиъ эркьва . Гегуна хаб инсандин гьава удигьай аттиласра Іае ве . Іисайи гебур агъагуна , халкьдигІас са дишагьли гьавайикес пуная : — Бахттлу э те баб , Вун хуна хІа акьуф . Ппай Іисайи пуная : — Бахттлубур э тебур , Аллагьдин гаф унихьуна , гисаъ агъагъилди аркьаттар . Вей-вей ппара халкь завал вей хьуная , Іисайи пуная гебурис : — Іаттар э гьалдин инсанар . Ме инсанари тІалаб аркьая заварин Іеламат , амма са Іеламатра агвасттава мебурис , са пайгъамбар Юнусан Іеламат дала . Ниневи дерейин халкьдис Юнус фиштти Іеламат суман хьучин , гьегиштти гьалдин инсанарис Инсандин КІиркІра Іеламат суман хьасе . Кьибла багухъас паччагь-дишагьли гъайшасе кьияматин ягъа гьалдин инсанарихъай , ме гьалдин инсанарин диван акьас , ле паччагь-дишагьли адеф идехІела Сулейманан Іекьуллу гафарил юркІв алихьас дуьнйайин те кІилиъ ая хІуькуматтиас . Агьал мисаъ чвахъай аяф , Сулейманаласра ХІаф э . Кьияматин ягъа Ниневи дерейин халкь гъайшасе гьалдин инсанарин диван акьас , те халкьди чиппин гунагьар чиппин гардандиъ гъушухІела , Юнуса Аллагьдин гаф чиппис пегуна . Агьал мисаъ чвахъай аяф , Юнусаласра ХІаф э . Сайира кикІуна лампа алихьайдава даргва мукьуйил , я кичикІайдава бахІтикк . Лампа хъихьа кьасахъ , ачавереттарис Іекв агвас . Улар — инсандин лампа хІисаб э . Улар сагъди агуна , кІилди инсандис Іекв ичина аве , улар иттагуна , инсан мучІаъ аве . Хъуттурфен гьа , ваъ ая Іекв мучІе дахьас ! Нагагь ваъ Іекв аяхаб , фера мучІеф адавай , вун Іекун нур ичай ахьасе , лампайи вас учин Іекун нур ичаф суман . Іиса гъургъуна ккиркІугуна , са фарисея хъаттфайшуная Ге учихъди абкьанттар акьас . Іиса ачушуна хулади , экьуная суфрайихъ . Фарисей муьхІтал хьуная , Іисайи сагелай гуни ІуьтІанастти гъилар даІуьччухІела . Іисайи пуная гис : — Магьа чун , фарисеяри , вартталас мертт аркьайчира чве вакъна курушка , чве гІанаъ ппара гашна , Іайвел ая . Эй фагьумсузар ! Сайи ду яратмиш акьунаф варттал багвра , гІана багвра . Чве аяф Іеджизарис пай аркьай акье , гьетегуна чве кІилди мертт хьасе . Язукъ э чве , фарисеяр ! Чун ирцІанде чве багъдиъ узуна уриариласра кехІей хъара джуьре ІуькІериласра кехІей закатин йицІудпе пай , амма Аллагьдин дузвелдихъасна кканевелдихъас , чве кІвалас ушуная ! Удигьай гьеле э кканди аяф , джуьре курарихъасра кІвалас девей . Язукъ э чве , фарисеяр ! Чвас кканве экьвас дуьгІебур хура хулариъ хІуьлматин мукьарил . Чвас кканве гимил чун тегІрифилди кьабул аркьагуна . Язукъ э чве , чун ттаргъунар хъудава некьвар суман э : инсанар ве гисарилас , некьвар ккеяф дагІай . Са Іелима пуная Іисайис : — МегІелим , ле гафарилди Вун часра гиран аркьая ! Іисайи пуная : — Язукъ э чвера , Іелимар ! Чун гъас деве къакъ алчихьа инсанарил , амма чун тІуб тІубук кирхІайдава гебурис кумак акьас . Язукъ э чве , чун , чве дадари кІе пайгъамбарарис пирар алихьахІела . Чун шихьидвел аркьая , хІекь э пуна , чве дадари акьуна курар : чве дадари луькІей хьуная пайгъамбарар , амма чун те пайгъамбарарис пирар алихьая . ДехІела хьуная Аллагьди пунаф : « Зун гьикасе гебурилди пайгъамбарарна вакилар , амма сур пайгъамбарарна вакилар кІесе гебури , сасрабурис Іайвелар акьасе » . ДехІела чун , гьалдин инсанари , джуваб йина ккандея ме дуьнйа яратмиш акьугуналас мич кІина пайгъамбарарихъас , ХІебилилас Закарияйилди . ( Закария йирхІуна кІиная Аллагьдин хулаъ садакьа аркьа мукьуйина Гирами мукьуйин арайиъ . ) Зун чвас агъая , чун джалла курарихъас джуваб есе . Язукъ э чве , Іелимар , чун чваалди гъушуна Аллагьдин гафттин гуьлегвар , е чун ачушундава , е те ачевес ккандеттар ачатундава . Іиса ушугуна , фарисеярна Іелимар ахьуная фи тахсирар кикІагьан агъай Іисайик , Іисайикес хъел адина . Гебури гьер джуьре суалар алихьай хьуная Іисайис , алгъузуна фи аттархьайчугас Гин сивиас . Те вахттунис агъзурарилди завал хьуная халкь , инсанар гІукъуна ахьуная са сайихъ хъузиланди . Іисайи сагелай Учин ученикарис пуная : — ЭхІттият акье фарисеяригьас , гебурин сурат Іуьрччан кураригьас . Фера адава джинабанф , вартталди агъдархьуна илгванф , фера адава ашкаранф , ягІардахьуна илгванф . Чун Іуьшуй пеф , ягъуй унихьасе , чун хазин хулаъ ибурихъди пеф , хулагъарилас ун алихьуна агъай ахьасе . — Зун чвас агъая , Зе дусттар : ГучІ мева тебуригьас , чун кІина сара чвас фера акьас деветтаригьас . Зун пасе чвас , гьинагьас гучІ хьуна кканчин : гучІ ухь Тигьас , чун кІина , хаб чун джегьенемдиъ ихьас вереттигьас . Зун чвас агъая , Гьетигьас гучІ ухь . Іу кепекигьас ду гІифу джакьв масса ирцІанф ? Амма ге джакьварикес садра Аллагьдин кІвалас ушуна адава . Чве кІилил але чІарара кехІей кІилди сан акьуная ! ГучІ мева , чун ппара багьайи э джакьварилас ! — Зун агъая чвас : гьина Зун инсанарин удигь кьабул акьучин , те Инсандин КІиркІара кьабул акьасе Аллагьдин малайикарин удигь , амма гьина Зун инсанарин удигь кьабул дакьучин , те Инсандин КІиркІара кьабул акьасттава Аллагьдин малайикарин удигь . Инсандин КІиркІахъас дава гаф петтилас , гъил гъушанасе , амма Аллагьдин РуьхІдихъас гиран вере чІире гаф петтилас , гъил гъушанасттава . Чун дуьгІебур хура хулариди файдегуна , хІекимарилдина хІаттарилди , чун фикир маркьа , фишттин джувабар ирцІангьан пуна , я фигъагьан пуна . Аллагьдин РуьхІди гьеге сеІетти ягІар акьасе чвас , чун фи пуна кканчин . ХалкьдигІас гьинаичин пуная Іисайис : — Е МегІелим , уп зе ччуччус , дада атуная девлет засра пай акье пуна . Іисайи пуная гис : — Е идеми , гьина э Закес диванчи акьунаеф , чве арайиъ учІуна пайяр акьас ? Іисайи хаб пуная : — Хъуттурфен гьа , гаш имикІа юркІураъ . Инсандин Іуьмур девлетилди дава алцандеяф . Іисайи ахъакьуная гебурис мисала : — Са девлетлу инсандис учин хуппуриас идже бегьер завал хьуная . Ги фикир аркьай хьуная : « Фиркьагьан Зун , Завал акьуна ризкь атас , мукь адава зе . Зун миштти акьасе , — пуная ги , — зе цІуьре тахар аргІуна , цІае хІа тахар акьасе , тисади завал акьасе зун кІилди зе кьура , зе сасра девлетра . Тагьтегуна зафас зас пас хьасе : — Гьал вахъ икІуна ппара девлет хъая , ацІуна исарис гьуркьасе . РехІет акье джандис , ІуьтІен , ух , кеф кеттив Іуьмурдикес » . Аллагьди пуная ге инсандис : « Агь эхІмакь ! ЯгІа Іуьшуй вун кІесе . Гьинас хьасе ле ве завал акьунаттар ? » Гьерттис , Аллагьдин девлет завал даркьай , учис девлет завал аркьаттис , гьетиштти хьасе . Хаб Іисайи пуная Учин ученикарис : — ДехІела Зун чвас агъая : фикир маркьа Іеле гунихъасна аликІа кандихъас . Іуьмур хІайи э Іелеттилас , джанна хІайи э кандилас . Хъуттурфен хъветтарихъ , гебури е узайдава , е уцайдава , хъудава гебурихъ е хазина хулара , е тахара , амма Аллагьди ирцІанде гебурис Іелеф . Ппай чун ацІуна багьайи э джакьварилас . Гьинафас чвакес хьасе , гъамар акьунегъай , учин Іуьмурдихъди са сеІет хьунара хъучихьас ? Гьеге са бицІифра кехІей чвафас акьас девегуна , фас чун сасра курарихъас фикирар аркьаттар э ? Хъуттурфен , фиштти кегъучІайчин цІантукар : гебури е загьмат аркьайдава , е ттунар аркьайдава . Амма , Зун чвас агъая : паччагь Сулейманара кехІей , гьетидегьен девлетар хъай , ге цІантукари суман батІарди аликІайдавуйи . Нагагь , ягІа ай , багагь пичиди агъихьа чІирин ІуькІил Аллагьди гиштти аликІахаб , чваал хъара иджи аликІастту , хъудугъаттар ! Чун маруца чвас Іелеттихъасна ухаттихъас , гъамра маркьа . Ме гунагьарин дуьнйайи гьеле задарихъ э джалла инсанар ахъихьунаф . Чве Заварин Дадас ягІая чвас лебур герекди идеф . Ке удигьай Аллагьдин Паччагьвелдихъас руц , аметтар чвас Ли есе . ГучІ мева , бицІи кІаратІ ! Чве Дада Учин иджвелин амур акьуная , шатти чвас Паччагьвел ес . Масса йина чве шейъер , кумак акье касибарис , джикІен чвас кьацІра ерсе деве пІапІушникар , завал акье девлетар заварил : лич е тІафал адесттава , лисал е кьабкІ архьасттава . Чве девлет нанди аячин , гьетисаъ чве юркІвра ахьасе . Гьемишан хІезурди ухь , яІарилас чІилла дивуна , лампабура кикІуна . Эесси цІакІинаригІас адесттегьен , ти хъирхІугъилди ракк дахъас гъузуна лукІ суман , гьетиштти хІезурди чунна гъузен . Бахттлубур э те лукІар , эесси адесттегьен гъадархьуна гъузунаттар . Зун чвас дузди агъая , эесси учин яІариккес чІилла ккейтІуна , экьвас акьуна лукІар суфрайихъ , уч гьударкай ахьасе гебуригь . Бахттлубур э тебур , эесси мус адичира , кканчин сурІуьшари , кканчин завкураригІди , гъадархьуна , эессихъ гъузунахаб . ЯгІарухь , хулан эессис хабарди уйихаб , нае вахттуни адес ичин тІафал , эесси тІараш акьас атасттавуйи учин хал . Чунна хІезурди ухь , чвасра ягІай адава нае вахттуни адесичин Инсандин КІиркІ . Петтруйи хабар гъушуная Іисайифас : — Е ХІаф , Вун ле мисала агъаяф час эв , хъара джаллабурис эв ? Іисайи пуная : — Гьал фуш э те , эессин хулан хІаф , эессин эхІттибар але Іекьуллу хІеким , эесси учин лукІарил хІавел йинаеф , гебурис вахттуни Іелеф ес ? Бахттлу э те лукІ , эесси адегуна , эессис кар аркьай алчархьуф . Зун чвас дузди агъая , эесси кІилди учин хулан хІавелдиъ алихьасе ге . Нагагь те лукІу учин юркІураастти фикир акьучин : « Кьана аркьая зе эесси адес » , пуна , йирхІай хьичин лукІарис , хумбарисра , идемарисра , Іелди , ухай , пиянди авейчин , ге лукІун эесси хабарсузди адесе , кьацІра лукІ дагъузуна ягъа , дагъузуна вахттуни . Эесси гин диван акьуна , сасра эхІттибар алдава инсанаригІ гІачихьасе гера . Нагагь учин эессин кьасттра ягІай ай , лукІ хІезур дахьухаб , я учин эесси пеф дакьухаб , гишттин лукІус зулумилди йирхІасе . Нагагь эессин кьастт дагІай , лукІу фиичира дава кар акьухаб , лукІус чукь йирхІасе . Гьинас Аллагьди ппара йичин , ти хІа джувабра есе , гьинал ппара эхІттибар акьучин , ти хъара хІа джуваб есе . Зун цІа фай адинаф э джилилди , фидегьен ккандея Зас цІа тегІди бугъмиш хьуна ! Зун цІигІди гІучІуна ккандея , цІигІас ушуна , гІадайчІудегьен гагьди , Зун гІезабикк ккея ! Чун фикир аркьаяв , Зун Іаре маслихІет фай адинаеф э пуна джилилди ? Зун чвас агъая , дава ! Іаре са маслихІет фай дава , къигІ файра э ! Гьалдин хаб , хулаъ гІифуд аячин , гебур Іу пай хьасе : хьибуд са усал хьуна , Іуйихъай гІахъасе , Іуд са усал хьуна , хьибуйихъай гІахъасе . ГІахъасе дад кІиркІахъай , кІиркІ дадахъай , баб рушахъай , руш бабахъай , хьиджарбаб сусахъай , сус хьиджарбабахъай . Халкьдис Іисайи пуная : — Завар алчадивугуна къирибури , чун агъа : « Угъвал угъвасе » . Угъайра э . Ппай кьибла багуйихъас кулак ичагуна , чун агъа : « Куче хьасе » . Куче вейра э . Эй , Іу сурат гІаттар ! Джилихъна заварихъ хъуланди чвафас гьава ягІар акьас ве , ппай агьал фишттин вахтт хьунаячин гъавурдиъ архьас вейду чвафас ? — Фикьас чвафас чвас фи дузди ичин ягІар акьас верефттава ? Ваалас гІерз аркьаттихъай суттиди верегуна , рекъуьъ ами димари алучІ тихъай маслихІет акьас . Давайчин вун гъасе ти суттилди , сутти есе вун дусттагъин къаравуларилди , къаравулари ачикасе вун дусттагъиъ . Зун вас дузди агъая , вун тисаас аттесттава , вак кІаре Іебасин бурдж кимедегьен гагьди . Те вахттуни са-Іу инсанари ахъакьуная Іисайис , Пилата кІина Галилея дерейин инсанарихъас . Пилата те инсанарин иъ гІачатуная тебурин садакьайин маларин иихъай . Іисайи пуная ге инсанарис : — Чун фикир аркьаяв , те Галилея дерейин инсанар джуьре инсанарилас ппара гунагьар кеяттар и пуна , тебурис тиштти хьухІела ? Зун чвас агъая , дава ! Нагагь чун чвак тахсирар кеяф мутІеІ хьуна , чве гунагьар чве гардандиъ дагъушухаб , джалла чунна тебур суман кІесе ! Я Силамдиъ минара арчІуна , тисакк ккикъуна кІе те цІемуя инсан ? Чун фикир аркьаяв , тебур джаллабурилас Ерусалимдиъ ешемиш веяттарилас ппара тахсирар кеяттар и пуна ? Зун чвас агъая , дава ! Амма чун чвак тахсирар кеяф мутІеІ хьуна , чве гунагьар чве гардандиъ дагъушухаб , джалла чунна кІесе , тебур суман ! Хуппай Іисайи ахъакьуная гебурис мисала : — Са инсандин тІибитІарин багъдиъ узуна ахьуная инджирин кІур . Эесси адиная кІуранил емишар алчугас хъуттурфанас , емишар алхьуна адава . Емишар алдавай агуф , ги пуная учин багъдихъ ахъаджихІа инсандис : « Магьа хьибу ис э зун мисади вей хъуттурфанас , емишар алгъадина айчугас ме кІуранил , емишар вей адава . АтІ ме кур . Фас муфиІет кидавай фацанасе ми мукь » . Багьдихъ ахъаджихІатти пуная гис : « Е эесси , са иса сара ате ме кІур . Зун мис ругра есе , джилла гІане акьасе . Сасра иса хьас идеф хьасе емишар , нагагь дахьучин , атІ » . Іисайи киш ягъа Аллагьдин гаф ягІар аркьай хьуная инсанарис са дуьгІебур хура хулаъ . Тисаъ ахьуная гІанаъ шейтІан учІуна , иттали цІакас акьуна са дишагьли . ЦІемуя ис хьуная гифас утун дуз акьуна , вартт гъайшас девей . Ге дишагьли агугуна , Іисайи учигьди унахъуна пуная гис : — Вун сагъ хьуная . Іисайи алихьуная ге дишагьлил гъилар , дишагьли гьеге сеІетти дуз хьуна гъайшина , шукур акьуная Аллагьдис . ДуьгІебур хура хулан хІатти , хъел адина Іисайикес , Ги киш ягъа сагъ акьухІела , пуная халкьдис : — Кар акьас ерхьи ягъ ая . Гьете ягъари шаб чве итталар сагъ акьас , киш ягъа сагъ маркьа . Іисайи джуваб йиная гис : — Іу сурат гІаттар ! Чвакес гьертти , хъатуна тІунахъас е вец , е даги киш ягъа гъайду хьед ес ? Ме дишагьли Ибригьиман тухумдиас э . ЦІемуя истти шейтІанди итІуна уйи ме , гьал киш ягъ э пунегъай , ахттигьар аду , мис рехІет акьуна , ме атас ? Іисайи гиштти пегуна , Іиса дакканттарис неч хьуная , ппай кІилди халкь шатти ахьуная Іисайи аркьа адлу курарил . Іисайи пуная : — Фи суманф э Аллагьдин Паччагьвел ? Фиттихъай фачикІа Зун Ле ? Аллагьдин Паччагьвел фачикІас хьасе , инсанди учин багъди узу бицІи кІуранин тумунин удухъай . Ге уд кегъучІуна , заварикк аккертІадегьен кІур хьуне . Ле кІуранин куларигІ завун нахширари чиппис мугар акьуне . Іисайи сагелай сара пуная : — Фиттихъай фачикІа Зун Аллагьдин Паччагьвел ? Ле дишагьли хьибу кІватт гІуригІ гІихьуна химир хІисаб э . Са чукь химирилди кІилди гІур акефуруная . Іиса вей хьуная Учин рекъди Ерусалимдиди шагьураригІас , хІураригІас , ягІар аркьай инсанарисра . Са инсанди хабар гъушуная Іисайифас : — Е ХІаф , са чукь инсанар дала ухІастту Аллагьди ? Іисайи пуная халкьдис : — Ачадес алучІ исал раккариас , хъугъ Захъ , ацІунаттар ачадес алучІасе ге раккариас , амма хьасттава . Хулан эесси гъайшина ракк алакъугуна , чун раккан къабахъ илгванасе , чун раккахъ хъирхІай ахьасе , агъай : « Е ХІаф , дахъ час » . Ли пасе чвас : « Зас ягІайдава чун фушар ичира , нандиас ичира » . Хуппай чун агъай ахьасе : « Чин вахъай Іелди-ухай ай уйи . Вун час Аллагьдин гаф ягІар аркьайи куьчабуриъ » . Ппай Ли чвас пасе : « Зас ягІайдава чун фушар ичира , нандиас ичира . Ях Загьас , джалла Іайвелар аркьаттар ! » Чун Іешасе , силебар ругІасе , чвас Ибригьимра , ИсхІекьра , Якьубра , джалла пайгъамбарара Аллагьдин Паччагьвелдиъ агуна , чун лисаас адикугуна ! Инсанар адесе дуьнйайин якьудар багварихъас , экьвасе маджлисин усттулихъ Аллагьдин Паччагьвелдиъ . Агьал кьабахъ хъаяттар , лисаъ удигь хьасе , агьал удигь гьаяттар , лисаъ къабахъ хьасе . Те вахттуни са-Іу фарисеяр адина пуная Іисайис : — Вун ушуна ккандея мисаас . Ях , Иродас Вун кІес ккандея . Іисайи гебурис пуная : — Ушуна уп те сулас : « Зун шейтІанара адикасе , инсанара сагъ акьасе ягІара , багагьра , хьибудпе ягъас Зун ккиркІвасе Зе кар . Амма ягІара , багагьра , сае ягъара Зун Зе рекъди ушуна ккандея , пайгъамбар луькІеф Ерусалимдиъ идехІела , сасра усаъ дава » . Агь Ерусалим ! Ерусалим , пайгъамбарар луькІеф , училди гьикунаттарис гъвандинф аркьаф ! Хьимугелай кканди уйи Зас кІилди халкь Зе багуливди завал акьас , пеІела учин чаркквар завал аркьаф суман учин хилариккди , амма чвас кканхьундава ! Магьа Аллагьдин хал Іар хьуне ! Зун чвас агъая , чвас Зун агвасттава , чун дапедегьен гагьди : « Бахттлу э Аллагь бадала Веяф ! » Сагелай киш ягъа Іиса адиная гуни ІуьтІанас фарисеярин хІекиман хулади . Фарисеярин улар Іисайил алхьуная , Ги фиркьайчугас . Іисайигьди гьучадаркуна экьуна ахьуная иттали акетІагІуна инсан . Іисайи хабар гъушуная Іелимарифасна , фарисеярифас : — Ахттигьар аяв сагъ акьас киш ягъа хъара аду ? Гебур буІуная . Іисайи Учигьди гьучафайдина , сагъ акьуная иттаф , ппай гебурис пуная : — Нагагь чве кІиркІ , я чве вец къуйдиъ архьухаб , гьеге сеІетти аттивастту чун , киш ягъ ичира ? Гебурифас фера пас хьуна адава . Іисайис агуна , гІалашувари гьертти чиппис идже мукьвар фацанас алучІаяф , ахъакьуная гебурис мисала : — Нагагь вас маджлисилди унахъунахаб , идже мукь фамарцана , белекин валасра хІуьлматлуйис унахъуна ахьури . Хулан эесси , ачадина , пасе вас : « Ле мукьуйил ме инсан экьурай ! » Тегуна вас неч хьуна , ке ахиран мукьуйилди вес алчархьасе . Вас шаб пунагуна , ушуна экьве раккаригІ гІая мукьуйил , эесси гІуларигьди аттегуна , вас пасе : « Дустт , гьара мич гІайчІуна экьве ! » Тагьа тегуна вас сасра гІуларин удигь алтухъ хІуьлмат хьасе . Учис уч хІайи аргваф , ахтт хьасе , уч бицІи аргваф , вартт хьасе . Хулан эессис Іисайи пуная : — Вун вахъди абкьанттар я Іуьшанттар акьас хъаттгъарегуна , шаб магъа я дусттарис , я чуппарис , я багунттарис , я девлетлу къуншибурис . Гебурифас хаб вунна хъаттгъас агърукьасе , хаб ве пай хъатІас . Шаб уп вахъди гІеджизарис , хъурмутІарис , Іаттеттарис , сукъурарис . Тагьа тегуна вафас вун бахттлу хІисаб акьас хьасе . Гебурифас хаб вас фера иджвел акьас агърукьай адава , дехІела вас Аллагьди есе иджвелин пай , Уч юркІурал але инсанар джан керхьуна гъайши ягъа . Гебур унихьугуна , са гІалашува пуная Іисайис : — Бахттлу э Аллагьдин Паччагьвелдиъ гуни Іеле инсан ! Іисайи пуная гис : — Са инсанди шаб пуна ахьуная учихъди ацІуна гІуларис . Вахтт хъучадегуна , эесси гьикуная учин лукІ унахъунаттарилди пас : « Шаб , че джалла хІезурдея » . Джаллабури , чІал сад акьунаттари суман , гъил гъушен агъай хьуная . Садпетти пуная гис : « Зун ху гъушуная , зун хъуттурфанас ушуна ккандея тихъ . Гъил гъушен сара заалас » . Іудпетти пуная : « Зун йицІу вец гъушуная , гебурихъ хъуттурфуна кканде иджеттар ичугвас . Гъил гъушен сара заалас » . Хьибудпетти пуная : « Зун хьир акьуная , зафас адес вей адава » . ЛукІу адина кІилди пуная эессис . Тегуна хулан эесси хъел адина пуная лукІус : « ТегІди ях шагьурдин куьчабуригІди , тураригІди , завал акьуна гІеджизар , хъурмутІар , сукъурар , Іаттеттар , хъай шаб мич » . ЛукІу пуная эессис : « ХІаф , вун зас буюрмиш акьу кар , зун акьуне , амма хъара Іаре мукьар аме » . Эесси пуная учин лукІус : « Ушуна шагьурдин къирагъарихъ хъая куьчабуриди , джалла вас гьучархьеттар , мич верегъилди акье , зе хал гІулари ацІас . Зун чвас агъая , те зун шаб пуна уйиттарикес , садра ахьасттава зе суфрайихъ ! » Іисайихъай вей хьуная ацІуна инсанар . Алдаркуна , Іисайи пуная гебурис : — Нагагь Заалди аде инсандис , Зун ппара дакканхаб дадалас , бабалас , хьиралас , шиниккварилас , чуппарилас , чиярилас , учин Іуьмурдилас , — тифас хьасттава Зе ученик хьас . Захъай вереттифас , хьасттава Зе ученик хьас Учин гІезабарин къакъ дагъа хаб . Чвакес гьинас хьунара хІа гьава къала алихьас ккандеячин , сагелай экьуна учин харджар хІисаб акьастту ги , фидегьен ачевесичин къала алихьас . Хандагар ихьуна , аме курар гифас ккиркІвас девеячин , джаллабур гил элхъенди ахьасе , агъай ахьасе : « Магьа ме , къала алихьуна ккиркІвас дахьу инсан ! » ДегІви акьас вес кканди ая паччагьдира , сагелай экьуна фикир акьуна кканде , хьасичин учифас , учин йицІу агъзур эскер хъай дегІви акьас , сасра къа агъзур эскер хъай вея паччагьдихъай . Девехаб , паччагьди гьикасе учин вакилар маслихІетар акьас те сасра паччагьдилди , те вархайи ами . Чун кІилди чвахъ хъая шейъер ккандава дапедегьен гагьди , чвакес сайифасра хьасттава Зе ученик хьас . — Кьел — идже шейъ э . Амма кьел кьеланди идилгухаб , фиштти э кьел хаб кьелан аркьаф ? Тегуна кьел фиттисра герек дава , джилил алахъасра кехІей . Ге фадархъа . ЮркІв алийинаттарис , унихьурай ! Іисайил юркІв алихьас завал вей хьуная кІилди налукар завал аркьаттарна гунагьар кеяттар . Фарисеярина Іелимари , хъел вей , агъай хьуная : — Ге инсанди гунагьар кеяттар кьабул аркьа , гунира кехІей Іелди гебурихъай ! Тегуна Іисайи ахъакьуная гебурис мисала : — Белекин , чвакес сайихъ верш хІуб хъая . Гебурикес са хІуб гулучин , атуна чІирил ежчІурна ерчІу хІубра , гулуна сайихъас руцастту ге , джикІесттегьен ? ДжикІигуна , шатти алгъихьуна учин гІунил хІубра , весе ге хулади . Унахъуна дусттарисра , къуншибурисра , пасе ги : « Шад ухь захъай , зас зе гулуна хІуб джикІине ! » Зун чвас агъая , гьегиштти заварилла шатти ахьасе са инсандихъас , нагагь ги учик тахсирар кеяф мутІеІ хьуна , учин гунагьар , учин гардандиъ гъушухаб , ежчІурна ерчІу гунагьар кидава инсандихъас дала . — Магьа хъара мисала : Нагагь са дишагьлин йицІу арсуран манатикес са манат гулухаб , кикІуна лампара джикастту ги хал , руцай учин манат джикІесттегьен ? ДжикІигуна , унахъуна къучмабурисра , къуншибурисра , пасе ги : « Шад ухь захъай , зас зе гулуна манат джикІине ! » Хъугъ Захъ , гьелиштти шад хьасе Аллагьдин малайикара , учик тахсирар кеяф мутІеІ хьуна , учин гунагьар учин гардандиъ гъушу са инандихъас . Іисайи хъара ахъакьуная : — Са инсандихъ хъахьуная Іу кІиркІ . БицІи кІиркІа пуная дадас : « Е дад , нан ве девлетикес зас рукьа пай » . Дадара пай акьуная девлет Іудар шиниккварис . Са-Іу ягъалас бицІи кІиркІа учин пай кІилди масса йиная , фай пулла ушуная ге варха са хІуькуматтиди . Тисаъ , кефунилди ешемиш вей , кІилди учин аяттар хардж акьуная ги . Ги кІилди хардж акьугуна , те хІуькуматти ппара Іайи гаш архьуная , ге кІиркІ дарвелдиъ архьуная . Ушуная ге тисаъ ешемиш вея са инсандис кар акьас . Те инсанди гьикуная ге учин галуди ваккар ухІас . Гашила луькІей , ге рази ахьуная ваккарис ккерхъа хурар ІуьтІанас , сара фера адавай . КІилиъ ачархьуна , пуная ги учи учис : « Фидегьен курар аркьа инсанар хъая зе дадахъ , тебурис фун ацІасттегьен гуни ая , хъамилгвайра кехІей э , ппай зун мисаъ гашила луькІея ! Ушуна зе дадалди , пасе зун : „ Е дад , Аллагьдин удигьра , ве удигьра зак гунагьар кея . Ве кІиркІ э пас сара зун лайикьлу дава . Ве кар аркьа инсанаригІди хьунара кьабул акье сара зун “ » . Ге ушуная учин дадалди . Дадас вархайил алми димари агуна , Іегвал хьуная учин кІиркІ . Дад гьуккай гьучушуна , архьуна кІиркІан гардандиъ , мач икІуная гис . КІиркІа пуная дадас : « Е дад , зун Аллагьдин удигьра , ве удигьра гунагьин курар акьуная . Ве кІиркІ э пас сара зун лайикьлу дава » . Дада пуная учин лукІарис : « ТегІди файдина ке батІар кунара аликІ мил , гъилихъ тІубулла хъикІ мин , лекара аликІ мил . Файдина , рукк идже кук урчра , ягІа хьин Іелди-ухай шадвел акьасе . Ме зе кІиркІ кІина уйи , гьал джан керхьуне мик , ме гІачагулунуйи , гьал джикІине ме » . Гебури ІуьтІуб-ухуб акьуна шадвелар акьуная . Ппай хІа кІиркІ ге вахттуни хуйиъ ахьуная . Тисаас адина , хулагьди гьучарукьагуна , макьамаринна лехъунарин ун унихьуная гис . Унахъуна са лукІус , хабар гъушуная ги : « Фи э тисаъ аркьаяф ? » ЛукІу пуная гис : « Ве чу адиная , те сагъ-саламатти адехІела , ве дада идже кук урч руккуная » . ХІа ччуччус , Іайи хъел адина , хулади ачевесра кехІей кканхьуна адава . Дада , аттина миннат акьуная гис , хулади ачашаб пуна . ХІа кІиркІа пуная дадас : « Магьа хьиму ис э зун , ве лукІ суман , кар аркьай , вун петтара аркьай , амма вун зас мудур хьунара ефттава , зе дусттарихъай ІуьтІуб-ухуб акьас . Ппай ве ме кІиркІ адегуна , вун йина пайра кефунилди хардж акьуна , вун гис идже кук урч руккуная » . Дада пуная гис : « Е зе кІиркІ , вун гьемишан захъай аяф э , кІилди зе аяттар вас э . Вун шад хьуна кканеф э , ве чу кІинуйи , гьал джан керхьуне , гІачагулунуйи , гьал джикІине » . Іисайи Учин ученикарис пуная : — Са девлетлу эессихъ гин хулан хІавел аркьа инсан хъахьуная . Эессис гІерза акьуная , ве хулан хІавелдиъ аятти , вун Іелди ккедихьая пуна . Эесси , унахъуна гис , пуная : « Фи э зас вахъас унихьаттар ? Нан ве кардин хІекь-хІисабра , сара вун хІавел акьасттава » . Тегуна хулан хІавелдиъ аятти учи-учикди пуная : « Гьал фиркьагьан зун ? Кардилас зун алайкая . Ушуна къанавар рукІас , зак яхІ кидава , гъил ккедикІуна пул тІалаб акьас , зас нечтти э . Зас ягІа фикьуна кканчин ! Зун ме хулаас кардилас адикугуна , сасра инсанари чиппин хулади кьабул аркьагъилди акьуна кканде » . Хулан хІавелдиъ аятти унахъуная учин эессин бурджар кея инсанарис . Садпеттифас хабар гъушуная ги : « Фидегьен йина ккандея вун зе эессис ? » « Верш маргай ччаман » , — пуная ти . Хулан хІавелдиъ аятти пуная : « Магьа вак кея бурдж ликІина кІедж , тегІди экьуна ликІен верш бахІтин еринди гІифцІур бахІти » . Хаб джуьреттифас хабар гъушуная : « Ппай вун фидегьен э йина ккандеяф ? » « Верш чувал кьваран » , — пуная ти . Хулан хІавелдиъ аятти пуная : « Магьа вак кея бурдж ликІина кІедж , вершан еринди , ликІен якьукъад » . Хулан хІавелдиъ ая инсан нехІекь ичира , эесси тегІриф акьуная гин , гин кІилиъ гишттин Іемал архьухІела . Аллагьдин рекъуьъ ая инсанарифас дала , гьалдин дуьнйайи гишттин инсанарифас э чаб суман инсанарихъай Іемалин курар акьас вереф . Зун чвас агъая , чве джилин девлетар хардж акье инсанарис кумакисра , дусттари хьасра . Чве джилин девлетар ккиркІугуна , чун джанаттиъ кьабул акьасе . БицІи кардис дугъри инсан , хІа кардисра дугъри хьасе . БицІи Іемал аркьатти , хІа Іемалла акьасе . Нагагь чваал джилин девлетар аманат акьас девехаб , гьина э чваал заварин девлетар аманат аркьаф ? Нагагь чваал сасрайинф аманат акьас девехаб , гьина э чвас чвеф ирцІанф . Са лукІуфасра Іу эессис кар акьас хьасттава . Са эесси кканди ахьасе гис , джуьреф кканди ахьасттава , сайис маил аркьай ахьасе ги , джуьреттис ахьасттава . Чвафасра хьасттава Аллагьра , девлетра кканхьас . Ге гафар унихьугуна , пулар ккане фарисеяр элхъенди ахьуная Іисайил . Іисайи пуная гебурис : — Инсанарин удигь чвас чун Аллагьдин рекъуьъ аяттар суман агвар акьас ккандея , амма Аллагьдис чве юркІураъ фи аячин ягІая . Инсанарис иджи аргва курар , Аллагьдин удигь алчагъсузвелар э . ЯхІъя хьастти аяттари Мусайин Закунна , пайгъамбарара . Гьал иджевелин хабар аркьая Аллагьдин Паччагьвелдихъас . Гьерттис гуджуникестти Лич ачархьас ккандея . Амма Мусайин Закуниъ са хатІ хьунара гулангунас , заварна джилар гуланасе . Учин хьирахъай джуьре хьуна , сасра хьир аркьа идеми , гунагь гъуландея . Гьегишттин гунагь гъуландея , учин шувахъай джуьре хьуна хьир , хьирди аркьа идемира . Іисайи ахъакьуная мисала : — Са девлетлу инсан ахьуная . Ги паччагьди суман аликІайра хьуная , Іуьмура гин вей хьуная хІа-ягъ суман . Лазар агъа са касиб инсанна ахьуная , кІилди джан кабкари алацІунаф . Лазар ге девлетлу инсандин къапубуригь ахьуная ахъухьуна , муш кей гин суфрайилас алархьу кьурцар хьунара учис есегьан пуна . Гъурури вей мез атай хьуная гин кабкарис . Учин вахтт хъучадегуна , касиб инсан кІиная . Малайикари файшуная ге Ибригьиман багуливди . Девлетлу инсанна кІиная , гера икІуная некьвариъ . Джегьенемдиъ гІезабарикк ккей вартт аккедурфугуна , девлетлу инсандис агуная варттал Ибригьимра , гин багулив Лазара . Девлетлуйи вевер акьуна пуная : « Е Ибригьим , дад ! Іегвал ухь зун , гьик заалди Лазар , тІубун кІекІв хьеттигІ гІикІуна зе мез Іашас акьурай ли . Фидегьен гІезабикк ккея зун джегьенемдин цІигІ ! » Ибригьима пуная гис : « КІвал акье , зе кІиркІ , вас джилил алми йине кІилди иджвелар , ппай Лазарас — кІилди Іайвелар . Гьал мис мисал иджвелар йиная , вун гІезабарикк ккея . Ле кидавай , хье арайиъ ппара хІа кІен ккидава мукь ая . Мисаас чваалди вес кканхьучира кехІей , сайифасра хьасттава . Лисаас чаалди адесра сайифасра хьасттава » . Девлетлуйи пуная : « Миннат э вас , айчин зе дадан хулади гьик Лазар . Захъ гІифу чу хъая . Лазара ахъакьурай тебурис ме гІезабарихъас , дахьичин тебура мишттин гІезабарикк ккерхьасе » . Ибригьима пуная : « Тебурис Мусайина пайгъамбардин китабар ая . Гебурил юркІв алихьурай » . Ге девлетлуйи пуная : « Ваъ , Ибригьим дад , нагагь кІинаттаригІас фуш хьунара тебурилди ушучин , тебур хаб алдаркуна Аллагьдин рекъуьъ весе » . Тегуна Ибригьима пуная гис : « Нагагь тебури Мусайилна пайгъамбарарил юркІв алдихьахаб , тебури сайилла юркІв алихьасттава , некьвариас гъайшиттилла кехІей » . Іисайи учин ученикарис пуная : — Гунагьин курар акьас инсандин темехІер гьемишан хьасе . Амма язукъ э гунагьвелар акьас тІемехІер хъучарта инсандин . Сасра инсандин темехІер хъучартая инсандис идже хьаси , гардандиъ ихьуна рагІун гъванна , уч хІуьлиъ ихьухаб . Хъуттурфен гьа , эхІттият акье ! Нагагь ве ччуччу гунагьвел акьухаб , маркьа уп гис , нагагь учин гунагь учин гардандиъ фацухаб , гъил гъушен гилас . Нагагь са ягъан арайиъ , чвас ги еригелай гунагьин курар акьучира , хаб гъил гъушен агъай еригелай чваалди адичира , чун гъил гъушен гилас . Вакилари пуная Іисайис : — Алтухъ акье че хъугъувел ! Іисайи пуная гебурис : — Нагагь чвахъ са бицІи удун дехІера хъугъувел хъаячин , чвафас пас хьасе тутун кІуранис : « МерІера хъай аттархьуна , хІуьлигІ кегъучІ ! » — ге кІур чвас мутІеІ хьасе . — Белекин чвакес гьинахъ хьунара хъая чве хуппур дарка , я чве хІуппар ухІа лукІ . ЛукІ хуйиас адегуна , вун пасев гис : « ТегІди экьве суфрайихъ ! » ? Дузди уп , вун гис пастту : « ХІезур акье зас Іуьшанттара , мухуригьанна гьайхьуна , гьуруц загь , зун ІуьтІуна , ухуна ккиркІвасттегьен , хуппай вун ІуьтІен , ух » . Вун чухсагъул пасттавахи лукІус , учи акьуна ккандея кар акьухаб ? Гьегиштти чунна э , чун акьуна кканде кар , чун акьугуна , уп : « Чин лукІар дала дава , чин чаал але бурджлу кар э акьунаф » . Іиса вей хьуная Ерусалимдиди , Самари дерейинна Галилея дерейин арайиъ ая рекъуьас . Са хІуриди гІачаверегуна , Іисайис гьучархьуная кабкари алацІуна йицІу инсан . Вархал гъузуна , гьавайикес пуная гебури : — Іиса ! МегІелим ! Іегвал ухь чин ! Гебур агуф , Іисайи пуная : — Ушуна агваракь чун маллабурис . Гебур ушуная , рекъуьъ сагъ хьуная гебур . Гебурикес са инсан , уч сагъ хьуна агуф , хаб алдаркуна адиная , гьавайикес Аллагьдис шукура аркьай . Ге ккерхьуна Іисайин лекарикк , чухсагъул пуная Іисайис . Ге инсан хьуная Самари дерейиас . Іисайи гис пуная : — Чун джалла йицІудара сагъ хьунду ? Ппай аме ерчІуд нахьи ? Тебурикес садра хаб адиндава Аллагьдис шукур акьас , са гьеме сасра халкьдин инсан дала ? Іисайи пуная гис : — Гъайшина ях , ве хъугъувелди вун ухІуне . Фарисеяри хабар гъушуная Іисайифас , мус хьасе пуна Аллагьдин Паччагьвел . Іисайи джуваб йиная гебурис : — Аллагьдин Паччагьвел уларилди аргвафттава . Сайира пасттава : « Магьа ме мисаъ ая ! » я « Тисаъ ая ! » Аллагьдин Паччагьвел чве юркІураъ ая . Іисайи ученикарис пуная : — Хъучадесе гишттин вахтт , чвас са ягъа хьунара Инсандин КІиркІ агвас кканди ахьасе , амма чвас Ге агвасттава . Чвас пасе : « Тагьа гьо тисаъ ая ! » я « Магьа мисаъ ая ! » Хъумугъа гебурихъ , мева гебурихъай . Заварин са кІилихъас джуьре кІилихъди ича цІарп суман , адесе Инсандин КІиркІ , Учин ягъ хъучадегуна . Сагелай Ге ацІуна гІезабарикк ккихуна ккандея , ме гьалдин инсанари Ге кьабул акьасттава . НухІдин вахттунира , фиштти айуйичин , гьегиштти Инсандин КІиркІан вахттунира хьасе : инсанари Іелдира хьуная , ухайра , хумбара аркьай хьуная , шуварисра вей хьуная . Гиштти ахьуная НухІ учин хьеттилас вере хулади ачушу ягъасттегьен , хаб кІилди джилил хьед алгъархьуна , джалла инсанар кІиная . Гьегиштти хьуная Лут агъаттин вахттарира : инсанари Іелдира хьуная , ухайра , ариш-вариш аркьайра , тум узайра , хулар алихьайра ; амма Лут Садамдиас ушу ягъа , завариас цІанна гъван угъуна , джалла инсанар кІиная . Гьегиштти хьасе Инсандин КІиркІ аде ягъара . Те ягъа хулагъил але инсан , учин шейъер гъушанас хулади аладайдирай ! Хуйиъ ая инсанна , хаб алдаркуна дайдирай . Лут агъа инсандин хьир кІвал акье . Учин Іуьмур ухІас алучІу инсанди , учин Іуьмур пуч акьасе ; учин Іуьмур Аллагьдил аманат акьу инсанди , учин Іуьмур ухІасе . Зун чвас дузди агъая , те Іуьшуй са ахуникк Іуд ккеячин , сад гъасе , сад атасе ; рагІуъ кьур ругІай Іу хьир аяхаб , са хьир гъасе , сад атасе . Хуйиъ Іу инсан аяхаб , сад файшуна , сад атасе ! Ученикари хабар гъушуная Іисайифас : — Нандиъ хьасе ле кар , ХІаф ? Іисайи джуваб йиная : — ХьиликІи яхв нандиъ аячин къаджарарисра хабар вереф э . ЮркІвар пушмал дахьуна , гьемишан дуьгІебур акьурай пуна , Іисайи ахъакьуная Учин ученикарис мисала . — Са шагьурдиъ ахьуная я Аллагьдигьас дагучІа , я инсанаригьас неч гІадава са сут . Гьеге шагьурдиъ ахьуная са ашкІин хьира , ге ашкІин хьир ягъди вей , агъай хьуная суттис : « Кумак акье зас дузвел арайилди аттивас ! » Ппара гагь хьуная сут рази девей гис кумак акьас , ахирара , сутти уч-учикди пуная : « Зас я Аллагьдигьасра дагучІайчира , я инсанаригьасра неч гІадавайчира , ме ашкІин хьира зун сакинди атас , зун мин кар дуз акьасе , ягъди ме заалди вей , зун бизар дакьас » . Іисайи пуная гебурис : — Чвас унихьунев ге нехІекь сутти фи пичин ? Аллагьди хІекьвел аттивас кумак акьастту , Учикес ягъдира Іуьшттира тІалаб аркьа Учин инсанарис ? Ппара гагьди ахъутІанас атасттавахи Ли гебур Учин кумакихъ ? Зун чвас агъая , Ли кьана дакьуна , кумак акьасе гебурис . Амма Инсандин КІиркІ джилилди адегуна , ахьасегьан джилил гишттин хъугъувел ? Са чаб дала дузди даргвай , сасрабур хІисаба ккидава инсанарис кетІурай пуна , Іисайи ахъакьуная мишттин мисала : — Іу инсан адиная Аллагьдин хулади дуьгІе акьас . Сад хьуная фарисей , сад — налукар завал аркьаф . Фарисея , гъузуна , учи учихъас миштти агъай аркьай хьуная дуьгІе : « Е Аллагь , зун вас шукур аркьая зак сасра инсанарик суман хъаттрикІвелар , Іемалар аркьавелар , къехІппавелар кидавахІела , я магьме налукар завал аркьа суманф зун давахІела . Зун хІефттайи Іугелай сив ухІа , зе гьер къазалмишттикес йицІудпе пай Аллагьдин хулади ирцІанде » . Ппай налукар завал аркьатти , вархайил гъузуна , завариккди кІил гъадивасра кехІей нечтти , учи учин мухурис атай , агъай хьуная : « Е Аллагь , язукъ ухь зе , гъил гъушен зе гунагьарилас » . Зун чвас агъая : фарисей дава , налукар завал аркьаф э гунагьарикес мертт хьуна ушуф учин хулади . Учи учин хІа гафар аркьа инсан , ге Аллагьди кейхьасе , уч бицІи аргва инсан , ге Аллагьди кегъдивасе . Іисайилди гъай хьуная бицІи шиникквар , Іисайи гебурил Учин гъил алихьурай пуна . Ученикарис агугуна , ученикар алурхІанди ахьуная магъа агъай шиникквар Іисайилди . Іисайи , гьучафайдина Учигьди шиникквар , пуная : — Вей акьурай Заалди шиникквар , мушат маркьа гебурис . Аллагьдин Паччагьвел ме шиникквар суманттаринф э . Зун чвас агъая , Аллагьдин Паччагьвел шиникквди суман кьабул дакьу инсан , Лисади фишттира ачавесттава . ХІекимвелдиъ ая са инсанди хабар гъушуная Іисайифас : — Е идже МегІелим , фикьуна кканде Зун , зас ккидиркІва Іуьмур ес ? Іисайи пуная гис : — Фас агъаф э вун Зас иджеф ? Иджеф садра дава , са Аллагь дала . Аллагьдин васиятар вас ягІая : « КъехІппавел маркьа » , « ЙирхІуна малуькІе » , « ХъадмиркІена » , « Дава кардин шигьидвел маркьа » , « Ве дадасна бабас хІуьлмат акье » . Ге инсанди пуная Іисайис : — Зе наши вахттарилас мич зун аркьаттар э джалла лебур . Ге унихьугуна , Іисайи пуная : — Са кар э вас гьудуркІаяф . Джалла ве хъаяттар масса йина , пул пай акье касибарис , хаб вахъ девлет ле заварил хьасе . Хуппай вун захъай шаб . Ге гафар унихьугуна , ге инсан ппара Іайи пушмал хьуная , ге девлетлу инсан хьуная . Ге пушмал хьуна агуф , Іисайи пуная : — Девлет хъая инсанарис фидегьен четин э Аллагьдин Паччагьвелдиъ ачавес . Девейис рубун гІуниас аттвес рехІет э , девлетлу инсандис Аллагьдин Паччагьвелдиъ ачавес дала . Ге гафар унихьуттари пуная Іисайис : — Давайчин гьинафас хьасе ккейчІвас ? Іисайи пуная гебурис : — Инсанарифас акьас девеф , Аллагьдифас акьас вереф э . Петтруйи Іисайис пуная : — Магьа чин кІилди че атуна , Вахъай ушуне . Іисайи гебурис пуная : — Зун чвас дузди агъая , Аллагьдин паччагьвел бадала учин хал , я хьир , я чуппар , я дадар бабар , я шиникквар атуттис , сасрабурилас алтухъди агьал есе , хаб вере дуьнйайи , ккидиркІва Іуьмур есе . Багулихъди гьаттивуна , Учин цІеІу вакилас Іисайи пуная : — Магьа хьин вея Ерусалимдиди , тисаъ алуркьасе кІилди Инсандин КІиркІахъас пайгъамбарари ликІинаттар . Инсандин КІиркІ гавурарин гъилиъ ихьасе , Гик келхъенди ахьасе , Ге уджуз аркьай ахьасе , Гил туьтуь алчихьай ахьасе , ахира , зулумдалди йирхІуна , Ге кІесе . Амма хьибудпе ягъас Гик джан керхьасе . Амма вакилар петтарин фиттина гъавурдиъ архьуна адава , Іисайи пе гафарин мегІна ахъарукьуна адава гебурихъди . Іиса Ерихун агъа шагьурдигьди гьучарукьагуна , рекъуьн багулихъ экьуна ахьуная гъил ккедикІуна са сукъур . Багулифас халкь вей унихьуна , сукъура хабар гъушуная : « Фи э хьунаф ? » Гис пуная : « Назаретарин Іиса вея » . Сукъура вевер акьуна пуная : — Е Давударин кІиркІ Іиса , язукъ ухь зе ! Удигьаттари буІ , агъай хьуная гис , амма ги хъара Іайи гьараяр аркьай , агъай хьуная : — Е Давударин кІиркІ , язукъ ухь зе ! Іиса гъузуна , гьучафаша пуная Училди те сукъур . Сукъур гьучадегуна , Іисайи хабар гъушуная гифас : — Фиркьа Зун вас ? Фи ккандея вас Закес ? Сукъура пуная : — Е ХІаф , зе уларил Іекв алгьадина ккандея зас . Іисайи пуная : — Алгьадесе ве Іекв ! Ве хъугъувелди ухІуне вун . Гьеге сеІетти алгьадиная сукъуран Іекв . Ге ушуная Іисайихъай , шукур аркьай Аллагьдисра . Гьеге кар агу инсанари , джаллабури шукур аркьай хьуная Аллагьдис . Іиса , ачадина Ерихун агъа шагьурдиди , гІаттвей хьуная шагьурдин куьчабуригІас . Ге шагьурдиъ ахьуная Закай агъа са девлетлу инсан , налукар завал аркьаттарин хІаф . Гис ппара Іайи агвас кканди ахьуная Іиса , Ге фишттинф ичугвас , амма уч джикъеф идехІела , халкьдигІас аргвай хьуна адава гис Іиса . Ге гьуккай гьайчІуна удигьди , алгъучІуная тутун кІуранил , учис Іиса агвас гисагьас гьаттверегуна . Іисайи , ге мукьуйигьди гьучарукьугуна , вартт хъуттурфуна , пуная : — Закай ! ТегІди алайчІв ! ЯгІа Зун вахъди ушуна ккандея . ТегІди алайчІуна , шатти кьабул акьуная ги Іиса . Іиса гихъай ушухІела , джаллабури чаб-чиппигІди агъай хьуная : — Гьеге гунагьар кея инсандин хулади ушуне Іиса ? ! Іисайин удигь гъузуна , Закая пуная : — Е ХІаф , зе девлетин са пай , зун касибарис есе . Нагагь зун гьинас хьунара Іемалар акьуна , алтухъди гъушунахаб , зун тис якьутти ппара есе . Іисайи пуная гис : — ЯгІа ме хал Аллагьди ухІуне , ме хулан эесси Ибригьим суман хъугъухІела . Инсандин КІиркІ мич адинаф э , гІачагулунаттихъас руцас , ге балайиккес ккеттивас . Іиса Ерусалимдин багулив фахІела , халкьди фикир аркьай хьуная Аллагьдин Паччагьвел хьасе пуна . ДехІела , Іисайи Учил юркІв алийинаттарис ахъакьуная мисала : — Девлетлу тухумдиас са инсан хІезур хьуная вес варха хІуькуматтиди паччагьвел учин ттуранихъди акьуна , хаб адес . Уч вестти , унахъуна учин йицІу лукІус , гьерттис йина суьре килав арсуран манатаринна , пуная ги лукІарис : « Магьа , зун хаб верегунас , са кардигІ гІихьуна муфиІет кеттив ле пулукес » . Ге хІуькуматтиъ ая инсанарис , кканвей хьуна адава ге . Ге ушухаб , гин кьабахъай гьикуная гебури чиппин инсанар пас : « Гикес че паччагь хьуна ккандава час » . Учикес паччагь хьуна адегуна , унахъас акьуная ги учи пул е лукІарис , фидегьен гебури къазалмиш акьучин ягІархьас гьете пулулди . Садпе лукІу , адина пуная гис : « Зе хІаф , ве суьре килав арсуран пул , зун йицІутти алтухъ акьуне » . Паччагьди пуная гис : « Вун зе идже лукІ э ! Ле са бицІи кардиъ зафас ваал эхІттибар акьас хьухІела , зун ваалди йицІу шагьурдин хІавел ирцІандея » . Іудпетти адина пуная гис : « Зе хІаф , ве суьре килав арсуран пул , зун гІифутти алтухъ акьуне » . Паччагьди гис пуная : « Ваалдира ирцІандея зун гІифу шагьурдин хІавел » . Хьибудпетти адина пуная : « Магьа , зе хІаф , ве суьре килав арсуран манатар . ЯгълукъигІ гІикІуна атунауйи зун ме пул , вагьас гучІай , вун ппара Іае инсан идехІела ; веф даваф вун гъуланхІела , вун дузуф , вун уцахІела » . Паччагьди пуная гис : « Ле вун пе гафарихъас , зун ве диван акьасе , Іа лукІ . Вас ягІай уйи зун , зе гаф хІекь аркьа инсан идеф , зеф даваф зун гъуланф идеф , зун дузунаф зун уцаф идеф . Фас ихьундава вун ле пул ккасттиъ ? Зун адегуна , алтухъди гъушанас хьаси зафас зе пул ! » Паччагьди пуная учин инсанарис : « Мифас фаттивуна , фачи ле арсуран манатар , те йицІутти алтухъ акьуттилди » . Гебури паччагьдис пуная : « Е хІаф , ппай тихъ йицІутти ппара хъаду ? » Паччагьди гебурис джуваб йиная : « Зун чвас агъая : йинаф гъушанас вере инсандис хъара ппара есе , йинаф гъушанас деве инсандифас , аяфра фаттивасе . Закес паччагь хьуна дакканди айуйи зе душманар , файдина зе удигьди , йуькІ » . Ге мисалара ахъакьуна , Іиса учІуная рекъуьъ Ерусалимдиди вес . Элеун сувал але Вифагина Вифани агъа хІураригьди гьучарукьагуна , Іисайи гьикуная Учин ученикаригІас Іу инсан , пуна : — Ях гьоте хьес гьучадаркуна хІуриди . ХІуригІди гІачавере усагІ чвас агвасе хъерт йирхІуна дагин къемч , мехІелдис са инсанна алдекьунаф . Хъатуна , фаша те мич . Нагагь чвафас гьина-хьунара хабар гъушучин : « Фас хъартафе чун ле ? » — пуна , чун уп : « ХІаттис , Іисайис герекдея ме къемч » . Ученикар гич ушугуна , джалла Іисайи пегъилди хьуная : Къемч хъартагуна , къемчун эесси хабар гъушуная гебурифас : « Фас хъартаф э чун ме къемч ? » Гебури пуная : « Іисайис герекдея ме къемч » . Файдина къемч Іисайилди , алчихьуна къемчул чиппин къунджара , алихьуная гебури Іиса къемчул . Іиса вегуна , гебури чиппин кунар аккихьай хьуная Ге вере рекъуькк . Іиса Элеун сувалас алаверегуна , джалла Гин ученикари шатти гьавайикес шукур аркьай хьуная Аллагьдис , кІилди чиппис агу Іеламатарихъас . Гебури агъай хьуная : — Шукур хьурай Аллагьдин ттур фацуна вея Паччагьдис ! Заварил — инсанаринна Аллагьдин арайиъ маслихІет , Вас тегІриф э завариъ . ХалкьдигІас са-Іу фарисеяри пуная Іисайис : — МегІелим , буІ уп Ве ученикарис ! — Зун чвас агъая , — пуная фарисеярис Іисайи , — гебур буІучин , гъванари гьараяр аркьай пасе . Ерусалимдигьди багу хьегуна , Іиса Іешуна ге шагьурдихъас , пуная : — Агь Ерусалим ! Гьеме ягъа хьунара вун гъавурдиъ архьучин , фи ккандеячин вас маслихІет хьас ! Амма ве уларис агвасттава ге маслихІет . Хьасе мишттин вахттар , ве душманари акьуна джалла багварихъас ругун гунтІар , ихьасе вун арайиъ , алзиянасе ваал джалла багварихъас . Душманари вун аккетасе , ве инсанар кІина ккедихьасе , ве къутт къуттул алми атасттава , вас ягІардахьухІела Аллагь ваалди аде вахтт . Хаб , Аллагьдин хулан хІеятиди ачушуна , Іисайи адикай хьуная кІилди гисаъ ариш-вариш аркьая инсанар , гебурис агъай : — Гирами китабариъ ликІиная : « Зе хал , дуьгІебур хура хал э » , чун микес къачагъарин муг акьуная ! Іисайи гьер ягъа Аллагьдин гаф ягІар аркьай хьуная инсанарис Аллагьдин хулаъ . ХІа маллабурис , Іелимарис , халкьдин улиъ ая инсанарис кІес кканди ахьуная Іиса . Фиркьайчира ягІай хьуна адава гебурис , Іисайихъай гьемишанди халкь авехІела , Гин гьер гафунил юркІв алийина . Са ягъа , Іиса Аллагьдин хулаъ аягуна , халкьдис иджвелин хабар аркьай , Іисайигьди гьучадина хІа маллабур , Іелимар , хІа къуджабур , пуная Іисайис : — Уп час , гьинан хІавел фай аркьаеттар э Вун ле курар , гьина э Вас ле хІавел йинаф ? Іисайи гебурис пуная : — Зун чвасра са суал алихьасе , чун Зас джуваб тин . ЯхІъяйис хьеттигІ гІучІуна-гІайчІва гІедат акьас гьина э хІавел йинаф ? Аллагьди эв хъара инсанари ? Гебури фикир акьуна , чаб-чиппигІди пуная : — Нагагь хьин « Аллагьди э » пичин , хьефас Іисайи хабар гъушанасе : « Фас чун пайгъамбардихъ хъугъундава ? » Нагагь хьин пичин « инсанари » , кІилди халкьди хьес гъвандинф акьасе , чиппис хІекьди ягІахІела ЯхІъя пайгъамбар хьунаф . Гебури джуваб йиная , чиппис ягІайдава пуна , гьина ичин ге гІедат акьас хІавел йинаф . Іисайи гебурис пуная : — Давайчин Зун чвасра пасттава гьинан хІавел фай ичин Зун мебур аркьаяф . Хаб Іисайи ахъакьуная ме мисала : — Узуная са инсанди тІибитІин багъ . Йина ге тІибитІарин багъра багъдихъанарилди , уч ушуная ме са хубджи вахттунисттегьен варха мукьварихъди . Вахтт хъучадегуна , багъдин эесси гьикуная учин лукІ багъдихъанарилди багъдилас алттархьу учин пай гъас . Багъдихъанари йирхІуна , фера дайина гьикуная лукІ . Багъдин эесси гьикуная учин Іудпе лукІ . Багъдихъанари йирхІуна , келхъуьна , фера дайина , ге лукІра гьикуная . Хьибудпе лукІ гьикуная ги . Ге лукІусра йирхІуна , адикуна гьикуная гебури . Гегуна багъдин эесси пуная : « Фиркьагьан зун ? Нан гва Зун зе юркІв але кІиркІ гьикас , белекин , гис хІуьлмат акьасе тебури » . Эессин кІиркІ агугуна багъдихъанари чаб-чиппигІди пуная : « Ме эессин кІиркІ э , див хьин ме кІес , мин дадан девлет хьес хьас » . БагъдигІас гІаттфайшуна , кІиная гебури ге . Фикьасе гебурис багъдин эесси ? Эесси адина кІесе ге багъдихъанар , багъ есе сасрабурилди . — Аллагьди адатурай лишттин курар хьас ! — пуная Іисайил юркІв алийина инсанари . Іисайи гебурихъ хъуттурфуна , пуная : — Фи э ме ликІина гафарин мегІна ? : « Усттабури хІисабикк ккидавай фадихьу гъвандикес , мурттуъ ихьа гъван хьуне » . Ге гъвандил алирхІуф чурхъвасе , ге гъвандикк кичархьуф , ругІасе . ХІа маллабурисна Іелимарис гьеге сеІетти фацуна кІес кканди ахьуная Іиса , гебур гъавурдиъ архьуная ге мисала чиппис файдинаф идеф . Амма халкьдигьас гучІай , гебурифас кирхІас хьуна адава Іисайик . Гебури гьикуная Іисайил алгъузанас чиппин фитначибур . Ге фитначибур чаб иджи агвар аркьай , алгъузуна ахьуная Іисайин сивиас фи гаф аттархьайчугас , хаб хІекимарис шикат акьуна , Іиса суттис ес . Гебури пуная Іисайис : — МегІелим , час ягІа Ве гафара Вун ягІар аркьаттара хІекь идеф . Час ягІа Вун сайинна хъуьсу дафарцанф , Вун инсанарис Аллагьдин рекъуьъ вес ягІар акьа . Уп час , чин Римдин паччагьдис йина ккандев налук , хъара кканду ? Іисайи , гебурин гІифритвеларин гъавурдиъ архьуна , пуная гебурис : — Агваракь Зас ле манат . Гьинан ишкилна ттур э ле манатик кеяф ? — Римдин паччагьдин , — пуная гебури . Іисайи пуная гебурис : — Айчин , паччагьдинф фачи паччагьдис , Аллагьдинф — Аллагьдис . Халкьдин удигь дава гафунил фацанас хьуна адава гебурифас Іиса . Іисайин джувабил муьхІтал хьуна , буІуная гебур . Іисайигьди гьучадиная садуккеярикес са-Іу инсанар . Садуккеяр хъугъай хьуна адава кІе инсанарик джан керхьа пуна . Ге садуккеяри хабар гъушуная Іисайифас : — МегІелим , Мусайи хьес ликІиная , нагагь гьинан хьунара чу кІехаб шиникквар хъудавай , гин хьир акьуна кканде сасра ччуччу , кІе ччуччунттар хІисаб акьуна хуна хІа акьас шиникквар . Ахьуная ери чу . Садпе чу , хьирра акьуна , шиникквар хъудавай кІиная . Іудпе ччуччу акьуная ге кІе ччуччун хьир . Шиникквара хъудавай Іудпе чура кІиная . Хаб хьибудпе ччуччу акьуная ге хьир , шиникквара хъудавай , ге чура кІиная . Гьегиштти еридар чуппар кІиная , са шиникквра дахьуна . Джаллабурин кьабахъай ге хьирра кІиная . КІина инсанарик джан керхьу ягъа , нае ччуччун хьир хІисаб акьасе ге , ге хьир еридар ччуппарис ушуна адавуйив ? Іисайи пуная гебурис : — Ме дуьнйайин инсанари э хумбар аркьаф , шуварис вереф . Хаб вере дуьнйайи кІинаттаригІас ккидиркІва Іуьмур есе лайикьлу инсанарис . Ге инсанари я хумбар аркьай ахьасттава , я шуварис вей ахьасттава . Гебур Іеджал хъудаваттар хьасе , малайикар суман . КІинаттаригІас Аллагьди гебурик джан кихьухІела , гебур Аллагьдин шиникквар э . КІе инсанарик хекьданди джан керхьа пуна Мусайира пуная , учис агуна зазарин тІурухъас ахъаркьагуна . Сес унихьуная Мусайис : « Зун Ибригьиман Аллагь э , ИсхІекьан Аллагь э , Якьубан Аллагь э » , — агъай . КІина инсанар , Аллагьдис садра кІина адава . Джаллабурин руьхІер аме . ІелимаригІас са-Іудари пуная : — МегІелим , идже джуваб йине Вун гебурис . Гебурифас сара фиттихъасра хабар гъушанас вей хьуна адава Іисайифас . Іисайи гебурис пуная : — Фиштти агъагьан инсанари Месигь Давудан кІиркІ э пуна ? Учи Давуда Забуриъ агъая : « Аллагьди зе ХІаттис пуная : Вун экьве Зе хІуьрджал багулихъди , Зун Ве душманар Ве лекарикк ккерхьас акьасттегьен » . Давуда Гис ХІаф агъагуна , фиштти э Месигь Давудан кІиркІ вереф ? КІилди халкьди Іисайил юркІв алийинагуна , Іисайи Учин ученикарис пуная : — ЭхІттият акье ирхе кунара аликІуна ккируцас ккане Іелимаригьас . Гебурис кканве чаб гимил хІуьлматилди кьабул аркьагуна ; гебурис кканве дуьгІебур хура хулариъ удигь ке идже мукьвариъ экьвас , шадвел ая хулариъра , ке хІуьлматин мукьвариъ экьвас . Іелимари ашкІин хумбарис Іемалар аркьай гебурин хулар Іелде , хаб инсанарис чаб иджи агвас , ацІуна дуьгІебур хура . Гишттин Іелимарин ппара хІа диван акьасе . Іисайис агуная Аллагьдин хулаъ девлетлу инсанари садакьайин къабудиъ пулар ихьай . Іисайис агуная са гІеджиз ашкІин хьирара ифан Іу кепек ихьай ге къабуди . Тегуна Іисайи пуная : — Зун чвас дузди агъая , ге гІеджиз ашкІин хьира джаллабурилас ппара ихьуная пуна . Джаллабури садакьайис ихьуне чиппин алтухъди аяттикес , ппай ге гІеджиз хьира , учихъ хъая-хъудаваф кІилди ихьуне . Аллагьдин хулахъас гъургъагуна , Іисайин ученикарикес са-Іудари пуная : « Фидегьен батІар гъванарикес акьуная ме Аллагьдин хал , фидегьен багьайин садакьайин шейъерилди дуьхьуьная ме хал » . Іисайи пуная гебурис : Хъучадесе , лишттин вахттар , чвас аргваттикес гъван гъвандил илгванасттава , кІилди аккетасе . Іисайифас хабар гъушуная гебури : — МегІелим , мус хьасе лишттин кар , фи ишарат агвар акьасе ле верегунас ? Іисайи гебурис пуная : — Хъуттурфен гьа , чун элдемиш дакьас . Ппараттар адесе чваалди « Зун Месигь э ! » « Вахтт хъучадиная ! » агъай . Чун мева гебурихъай . ДегІвибурихъас , къал-макъаларихъас унихьугуна , гучІ мева . Гебур дахьуна илгван курар дава , амма гебурилди ахир хьасттава . Хаб Іисайи гебурис пуная : — ГІахъасе са халкь сасра халкьдихъай , са паччагь сасра паччагьдихъай . Сур усари зурбадалди джилар ттуттанасе , сур усариъ азарарна гаш архьасе , завариас гучІ гьархьа курарна хІа Іеламатин ишаратар агвар акьасе . Сагелай гебур хьастти , чун Захъ хъугъуна , Захъай вехІела , чваал алгъузуна , чун фарцанди ахьасе . ДуьгІебур хура хулариъ чве сутар аркьай ахьасе , чун дусттагъариъ ачикай ахьасе , чун паччагьарина хІекимарин удигь джуваб йина кканхьасе . Гьетегуна Заалас шигьидвел акьас хьасе чвафас . Чун фикир маркьа , фишттин джувабар ицІандегьан чин тисал пуна . Зун чвас гьелишттин Іекьулдин гафар ягІар акьасе , сайифасра чвахъай гъургъуна , хаб чвас джуваб ес девегъилди . Дадар бабарира , чуппарира , багунттарира , дусттарира чун масса есе , са хубджи инсанар чвакес йирхІуна кІесе . Захъас Чун сайисра кканди ахьасттава . Амма чвас гучІ мева , са чІара кехІей чве кІилилас алархьасттава . Чве сабурди чун ухІасе . — Чвас Ерусалим якьу багухъас эскерари фацуна агугуна , ягІарухь , ге шагьур гебури аккетасе . Тегуна Ягьудея дерейиъ аяттар гьиширай дагьарариди ; Ерусалимдиъ аяттара тегІди гьишина ушурай ; шагьурдиас аттушунаттар , хаб шагьурдиди ачадайдирай . Хъучадиная инсанарин диван аркьа ягъар , алуркьвая кІилди ликІинаттар . Язукъ хьасе фуни аяттаринна бизихъ шиниккв хъая хумбарин . Ппара хІа гуджлу зулумар хьасе ме джилил . Аллагьдин хъелакк ккичархьасе ме халкь . Сур ханджалифас кІесе , сур фацуна сасра вилаятариди гъасе . Сасра халкьди аккертай ахьасе Ерусалим , чаб гисаъ амедегьен гагьди . — Завариъ рагъулла , вазуралла , гІадарилла Іеламатин ишаратар агвар акьасе ; джилил халкь гучІ гьархьуна , фиркьайчира дагІай , зар-загьла хьуна ахьасе ; хІуьлар гъутуна лепебурин ун алхьасе . Инсанар , джилил вея бедбахттвелар аргвай , юркІвар чурхъай алгъадаркай ахьасе , сара фи агвас амегьан час агъай . Завун гІадара кехІей ттуттанасе . Ттагьтегуна Инсандин КІиркІ агвасе дифу гІай вей ппара хІа кьуватна тегІриф хъай . — Ме курар хьас хъучучІугуна , чвас гучІ мева . Дузди гъайшина , кІилар вартт акье . Чвас азадвел вере вахтт хъучавея . Хаб Іисайи ахъакьуная гебурис мисала : — Хъуттурфен инджирин кІуранихъра , джалла сасра кІурарихъра . Гебуриъ тук архъай агугуна , чвас ягІай аве , гІул хъучавеяф . Гьегиштти , Зун педегьенттара аларкьвай чвас агугуна , ягІарухь , Аллагьдин Паччагьвел багу хьунаф . Зун чвас дузди агъая , ме гьалдин инсанар дуьйилас алаверегунас , Зун Ерусалимдихъас петтар джалла аларкьвасе . Заварна джилар гуланасе , Зе гафар амилгвасе . — Те ягъ хабарсузди адесе . Хъуттурфен гьа чун ухай адахьас , пиянди адахьас , я ппара фикирар аркьай , гъамар аркьай адахьас . ТІабариъ архьаттис учис тІабар гьахъунаф хабарди адаф суман , гьегиштти джилил ешемиш вея инсанарисра сайисра хабарди ахьасттава мус хъучадес ичин те ягъ . Чун гьемишанди хІезурди ухь , дуьгІебура аркьай , те хьас кке бедбахттвелариккес чун ккеттархьас , чвафас Инсандин КІиркІан удигь гъузанас хьас . Ягъуй Іиса Аллагьдин хулаъ авей хьуная халкьдис ягІар аркьай , ппай Іуьш акьас вей хьуная Элеун сув агъа кІунтІалди . Багами дахи халкь хаб завал вей хьуная Аллагьдин хулаъ Іисайил юркІв алиянас . Хъучавей хьуная химир кидава лавашар аркьа Пасха агъа хІа-ягъ . ХІа маллабурисна Іелимарис кІес кканди ахьуная Іиса , амма халкьдигьас гучІай ахьуная гебурис . Іисайин цІеІу вакилакес , Ягьуда-Искариут агъа вакилаъ учІуная Иблис . Ягьудайи , ушуна маслихІет акьуная хІа маллабурихъайна Аллагьдин хулан къаравуларин хІаттихъай , зун чвас Іиса фацанас кумак акьасе пуна . Гебур шад хьуна , рази хьуная Ягьудайис арсуран пул ес . Гаф йина гебурис , Ягьуда гъузуна ахьуная халкь гьудава , хІуьчІан вахттунихъ , Іиса гебурин гъилиъ ихьас . Хъучадиная химир кидава лавашар аркьа хІа-ягъ . Ге хІа-ягъас руккай хьуная Пасхайин ккел . — Ушуна , хІезур акье Пасхайин ккел , хьес ІуьтІанас , — пуна , гьикуная Іисайи Петтруна ЯхІъя . Гебури хабар гъушуная Іисайифас : — Нандиъ хІезур акьуна ккандея Вас чин ? Іисайи гебурис пуная : — Чун шагьурдиди ачушугуна , чвас агвасе хьеттин гвар фай вея са инсан . Гьегин кьабахъай ушуна , ачаях гьеге ачавере хулади . Ачушугуна , чун ге хулан эессис уп : « МегІелимди вафас хабар гъуланде уйи , нае хулаъ э пуна , Учи Учин ученикара хъай Пасха аркьаф ? » Ге хулан эесси агваракьасе чвас дуьхуьна варттал але хІа хал ; гьетисаъ хІезур акье Пасхайин ямагар . Гебури , Іисайи чиппис пегъилди , джикІина хІезур акьуная Пасхайин ямагар . Вахтт хъучадегуна , Іиса Учин вакилара хъай , экьуная суфрайихъ . Іисайи Учин вакиларис пуная : — Зун гІезабарикк ккерхьагунас , фидегьен кканде уйи Зас чвахъай экьуна Пасхайин ямагар ІуьтІанас . Зун чвас агъая , сара Зун ме Пасхайин ямагар ІуьтІанасттава , Пасха Аллагьдин Паччагьвелдиъ дахьудегьен гагьди . Іисайи , гъушуна чехир ая курушка , шукур акьуна Аллагьдисра , пуная Учин вакиларис : — Ма , чве арайи пай акье ме . Зун чвас агъая , гьалдин хаб Зун ухасттава ме тІибитІарин чехир , Аллагьдин Паччагьвел хьасттегьен . Іисайи , гъушуна гуни , шукур акьуна Аллагьдисра , пай акьуна йина вакиларис , пуная : — Ме гуни Зе джан э , Зун чвахъас ирцІандеяф . Гьемиштти чун завал хьуна гуни Іелегуна , Зун кІвал аркьай акье . ІуьтІуна кІиркІугуна , Іисайи гьетиштти гъушуна сасра курушка чехира , пуная : — Ме Зун чвахъас аларта Зе иилди ликІина ЦІае МаслихІет э . Магьа Зун масса ирцІанде инсан , Захъай са суфрайихъ хъая . Инсандин КІиркІ Учис ликІина рекъуьъ ай э веяф . Амма язукъ э Ге масса е инсандин . Вакилари са-сайис агъай хьуная : « Гьинас эгьан хьегІас Іиса масса ес ккандеф ? » Ученикарин арайиъ хьуная хІуьджат , фуш чиппикес хІавелдиъ хьуна кканчин . Іисайи пуная гебурис : — Паччагьари чиппин халкьарин хІавел аркьа , чиппин гъилиъ хІавел аяттари , чаб халкьдис иджвелар аркьаттар э агъа . Чун гиштти маркьа . ЧвагІас хІатти , уч бицІиф суман фацурай , хІавелдиъ аятти , уч лукІ суман фацурай . Фуш э хІаф ? Суфрайихъ хъаяф эв , хъара гигь гьуруцаяф эв ? Суфрайихъ хъаяф ду хІаф ? ! Магьа Зун чве лукІ суман ая . Чун Захъай кІилди азиятар гъадивунаттар э . Зун ирцІандея чвас Паччагьвел , Зас Зе Дада еф суман . Чун Зе Паччагьвелдиъ Зе суфрайихъ Іелди-ухай ахьасе , чун экьуна тахттарил Іизраилдин цІеІу тухумдин диван аркьай ахьасе . — Симон , я Симон ! Магьа Иблисас чун гІаттирхІас ккандея , кьурагІас ттузар гІаттирхІаф суман . Зун вахъас дуьгІе акьуне ве хъугъувел дагулурай пуна ; хаб мус хьунара , вун хъугъуна адегуна , ве чуппарин хъугъувелла цІуьппе акье . Симон-Петтруйи Іисайис пуная : — Е ХІаф , Вахъай зун дусттагъидира , Іеджал акьасра вес хІезурдея . Іисайи пуная : — Зун вас агъая , Петтру , завкураригІди ккеккела ІуьІуь ахъасра хъучархьасттава , вун хьибугелай пасе , вас Зун ягІафттава пуна . Іисайи хабар гъушуная вакиларифас : — Зун чун я пул фадавай , я чанта фадавай , я шумар алдавай гьикугуна , чвас фера гьудуркІуф хьунев ? — Хьундава , — пуная гебури . — Гьал , — пуная гебурис Іисайи , пІапІушник хъаятти гъушурай папушникІра , гъушурай чІилІанна , ханджал хъудатти , учин къундж масса йина , гъушурай ханджалла . Зун чвас агъая , Захъас ликІинаттар , закунар хІисабсуз акьуф э пуна , аларкьвасе . Джалла Захъас пунаттар аларкьвасе . Вакилари пуная Іисайис : — Е ХІаф , магьа мисаъ Іу ханджал ая . — ЧІевене , — пуная гебурис Іисайи . Хулаас аттина , Іиса Уч гьемишанди суман , ушуная Элеун сувалди . Гихъай ушуная ученикара . Гисалди адегуна , Іисайи гебурис пуная : — ТІемехІвелариъ адархьас , дуьгІебур акье . Іисайи гебуригьас са чІукь манзили гьайчІуна , гъузуна кьвакьварилди , дуьгІе акьуная : — Дад , Ве амур акьуна , ккеттив сара Зун ме гІезабиккес . Зе амур ваъ , Ве амур хьурай . Іисайилди завариас малайик аладиная , Гин юркІв цІуьппе акьас . ГІезабикк ккей , Іисайи хъара Іайи юркІураастти дуьгІебур аркьай хьуная . Гилас эмкІ алавей хьуная джилилди , иин тІинкІар суман . ДуьгІебур акьухаб , Іиса гъайшина гьучушуная Учин ученикаригьди . Гъамра хьуна , гъархьуна ахьуная ученикар . Іисайи гебурис пуная : — Фас гъархьунаттар э ? Гъайшина дуьгІебур акье , чун тІемехІвелдиъ адархьас . Іиса гъургъай ай , гисагьди аттархьуная ацІуна инсанар . Ке удигь гьахьуная цІеІуйигІас сад , Ягьуда агъаф . Ге гьучадиная Іисайигьди мач икІас пуна . Іисайи пуная гис : — Ягьуда , мачра икІуна масса ирцІандеяв вун Инсандин КІиркІ ? Іисайихъай аяттарис агуная гисаъ фи хьунара вереф . Гебури хабар гъушуная Іисайифас : — Е ХІаф , ханджалар аттивав чин ? ГебуригІас сайи ханджалилди йирхІуна алдихьуная хІа малайин лукІун хІуьрджал ибур . — Маркьа , гъузен ! — пуная гебурис Іисайи . Гъил кирхІуна , сагъ акьуная Іисайи лукІун ибур . Уч гъас адина хІа маллабурис , Аллагьдин хулан къаравуларин хІаттарис , хІа къуджабурис Іисайи пуная : — Чун къачагъ фацанас адеттар суман адиная Заалди ханджаларна ресар фай . Зун чвахъай гьер ягъа Аллагьдин хулаъ авейи , чун Заалди гъил гъадивундава . Гьал чве вахтт хъучадиная , Иблиса хІавел аркьа вахтт . Іиса фацуна файшуная гебури хІа маллайин хулади . Петтру гебурин кьабахъай вей хьуная . ХІеятин яІаниъ акьуна цІа , инсанар экьуна ахьуная цІихъ . Петтрура экьуная гебурихъай . ЦІихъ экьуна са къараваш-руша , ачадаркуна Петтруйиъ , Петтру ягІархьуна пуная : — Гьемера ай уйи Іисайихъай ! Петтру мутІеІ хьуна адава : — Е руш , зас ягІафттава Ге , — пуная Петтруйи . Са чІукь гагьдилас сасра инсандира , Петтру агуна , пуная : — Вунна гьегебурихъай аяф э . — Дава , — пуная Петтруйи . Са сеІет дегьен вахтт ккеттушугуна , джуьреттира Петтру ягІархьуна , пуная : — ХІекьди гьемера ай уйи Іисайихъай , Галилея дерейиас ду ме ? — Зас ягІайдава фиттихъас ичин вун агъаяф , — пуная Петтруйи ге инсандис . Петтруйи гиштти агъай ай , ккеккела ІуьІуь ахъуная . Іиса , алдаркуна , хъуттурфуная Петтруйихъ . Петтруйис кІвал хьуная Іисайи учис пе гафар : ккеккела ІуьІуь ахъасра хъучархьасттава , вун хьибугелай пасе , вас Зун ягІафттава пуна . Петтру гисаас аттушуна , юркІурак хьуна , Іешуная . Іиса фацуна инсанари , келхъенди ахьуная Іисайик , йирхІай хьуная Гис . ГьайтІуна Іисайин уларигьас , гебури агъай хьуная Гис : — Нагагь Вун Пайгъамбар идехаб , уп , магьа гьина э Вас йирхІуф ? Хъара ппара келхъен чІалар агъай хьуная Іисайис . Багамингагь хьегуна , завал хьуная хІа къуджабур , хІа маллабур , Іелимар Іисайин диван акьас . Іиса аттивуная гебурин удигьди . Гебури пуная Іисайис : — Уп час , Вун Месигь эв ? Іисайи пуная : — Зун чвас пичин , чун хъугъасттава ; Зун чвафас фас хъугъафттава пуна , хабар гъушучин , чун джуваб есттава . — Гьалдилас тич Инсандин КІиркІ экьуна ахьасе Аллагьдин хІуьрджал багулихъ . — Айчин , Вун Аллагьдин КІиркІ эв ? — пуная джаллабури . Іисайи гебурис пуная : — Чун агъая Зун э пуна . Гебури пуная : — Фиттис герек э хьес хъара шигьидвел ? Хьес джалла Гикес Учикес унихьуне ! Іисайин диван аркьаяттари гъайшина , файшуная Іиса Пилаталди . Гебури Іисайик тахсирар кикІай , пуная : — Час ягІархьуне , гьеме инсанди э че халкь рекъуьас адихьаяф , халкьди ккесардис налукар ес адартаяф , Уч Месигь Паччагь э агъай . Пилата хабар гъушуная Іисайифас : — Вун эв « ДжугьутІарин Паччагь ? » — Гьеле вун агъагъилди э , — пуная гис Іисайи . Пилата хІа маллабурисра , халкьдисра пуная : — Зас ме инсандик са тахсира кей аргвай адава . Гебури агъай хьуная гуджуникестти чиппин чІал хІекь аркьай : — Галилея дерейиас мич хъучучІуна , Учингъилди ягІар аркьай , Ги гьал кІилди Ягьудея дерейин халкь тІулаас адихьая . Галилея агъай унихьуна , Пилата хабар гъушуная : — Галилеяйиас эв ме инсан ? ЯгІархьегуна , Іиса Ирод хІавелдиъ ая дерейиас идеф , Пилата гьикуная Іиса Иродалди . Гьеге ягъари Иродра адина Ерусалимдиъ ахьуная . Іиса агугуна , Ирод са Іайи шад хьуная . Гис ацІуна гагь хьуная Іиса агвас кканди , учис Гихъас ппара унихьунахІела . Хъара Иродас Іисайи аркьа фичира са Іеламатра агвас кканди ахьуная . Ирода ппара суалар йиная Іисайис , амма Іисайи са джувабра йина адава . ХІа маллабурна Іелимар гъузуна , гуджунилди тахсирар кикІай хьуная Іисайик . Иродан эскерарира Ге уджуз акьуна , келхъуьная Гик , аликІуна Гил паччагьдин суман кунара гьикуная Ге хаб Пилаталди . Гьеге ягъанин хаб Иродна Пилат дусттар хьуная , авала душманар . Пилата завал акьуна хІа маллабура , хІекимара , халкьра пуная : — Чун заалди файдиная ме инсан , ми халкь рекъуьас адихьая пуна . Магьа зун чве удигь диван акьуне Мин . Зас ме инсандик , чун кикІая тахсирарикес , са тахсира кей аргвай адава . Иродара , Мик тахсир кидаф агуна , Ме хаб хьелди гьикуная , йирхІуна кІес , Ме инсанди фера мишттин кар акьуна адава . Къемчинф акьуна , зун Ме фатасе . Пилата Пасхайин хІа-ягъас атуна кканди ахьуная фуш хьунара са ачикунаф . Джаллабури вевер акьуна , пуная : — Ле йуькІ , Варава фат ! Варава агъаф , шагьурдиъ къалабулугъ акьуна фушчин кІина , ачикунаф хьуная дусттагъиъ . Іиса фатас кканди , Пилата хаб сагелай сара пуная гебурис . Гебури вевер аркьай , агъай хьуная : — Къадакъарилди цІагъунил алирхІуна кейхь Ле ! Кейхь Ле ! Хьибудпегелайра пуная гебурис Пилата : — Фи Іайвел э Ми акьунаф ? Ме кІес , зас Мик са тахсира кей аргвай адава . Къемчинф акьуна , зун Ме фатасе . Гебури мертти Іайи вевер аркьай хьуная , йуькІ агъай Іиса . Гебурин чІал варттал хьуная . Пилата гебурис ккандегъилди акьуна , атуная дусттагъиас гебури адат пе Варава агъаф , шагьурдиъ къалабулугъ акьуна , фушчин са инсанна кІина ачикунаф . Ппай Іиса ихьуная кІилихъди гебурин гъилиъ . Іиса кІес гъагуна , эскерари фацуная хуйиас вея Симон агъа са инсан . Гебури хъучикуная ге инсан Іисайин кьабахъай Іиса алирхІуна кейхьа цІагъун гъас . Симон хьуная Кирена агъа хІуриас . Іисайин кьабахъай ппара халкь вей хьуная . Ге халкьдигІас хумбар Іешай-рахвай хьуная Іисайихъас . Іисайи , гебурилди алдаркуна , пуная : — Ерусалимдин дишагьлибур , Захъас меІеша ! Чвахъас Іеш , чве шиниккварихъас Іеш ! Хъучавея мишттин вахттар , инсанари агъай ахьасе : « Бахттлубур э шиниккв кидаваттар , шиниккв дахуруттар , шиникквдис бизи даеттар ! » Тегуна агъай ахьасе дагьарарис : « АрчІуна , алахъ чаалди ! » — кІунтІарис агъай ахьасе : « Кичадив чин ! » Гъазе цІаб адахъуна кІуранис миштти аркьагуна , рукъу кІуранис фикьасе ? Іисайихъай кІес гъай хьуная Іу къачагъра . « Келла » агъа мукьуйиди адегуна , гебури къадакъарилди цІагъунил алирхІуна кейхьуная Іиса , Гин багулив Іудар къачагъара , сад хІуьрджал багулихъ , сад чиппил багулихъ . Іисайи пуная : — Дад ! Гъил гъушен гебурилас , гебурис ягІай адава , фи ичин чиппи аркьаяф . КІур ихьуна , пай аркьай хьуная гебури Іисайин кунар . Халкь гъузуна хъуланди ахьуная . ХІекимар элхъенди ахьуная Іисайил , агъай : — Сасрабур ухІуне , гьал Учи Уч ухІурай , нагагь Уч Месигь идехаб , Уч Аллагьди гІаттивунаф идехаб . Эскерара келхъенди ахьуная Іисайик . Гебури Гис сирка гьучагъай , агъай хьуная : — Нагагь Вун джугьутІарин паччагь идехаб , Вун Вас кумак акье . Іисайин кІилихъ ликІина ахьуная : « Ме джугьутІарин паччагь э » . Іисайихъай кейхьуна са къачагъа , алурхІанди агъай хьуная Іисайис : — Месигь ду Вун ? Кумак акье васра , часра . Сасра къачагъа гис джуваб йина , ге гъургъас адатуна пуная : — Вас Аллагьдигьас гучІайду , васра ме Іисайис суман джаза идегуна йинаф ? Хьес хІекьданди хьин акьуна дава курарихъас йинаф э ме джаза , ппай Іисайи са дава кара акьуна адава . Іисайис ге къачагъа пуная : — Вун ве Паччагьвелдиъ ушугуна , кІвал акье зун , Іиса . Іисайи пуная гис : — Зун вас дузди агъая , вун ягІа Захъай джайнаттиъ ахьасе . СеІет цІеІударис кІилди джилил мучІ атІуная сеІет хьибударисттегьен , рагъ гулуна . Аллагьдин хулаъ Гирами мукьуйик кея парда , яІанилас чІургъуна , Іу кьатІ хьуная . Іисайи , гьавайикес гъургъуна , пуная : — Дад ! Ве гъилиди ицІандея Зун Зе руьхІ . Гьегера пуна , Іисайин руьхІ дивуная . Эскерарин хІатти , гисаъ хье кар агуна , Аллагьдис шукур акьуна , пуная : — ХІекьданди , ге инсандик тахсир кидавуйи . КІилди гисаъ завал хьуна халкь , гисаъ хье кар агуна , чиппин мухурис гъурданф аркьай далгъуная . КІилди Іисайис ягІаттара , Гихъай Галилеяйиас мич адина хумбара , вархайилас хъуттурфанди гъузуна ахьуная . Гисаъ ахьуная са Юсуф агъа юркІуран дуз идже инсан . Юсуф гІахьуная Іисайин диван аркьа инсанаригІ , амма ге рази хьуна адава Іисайис гебури аттивуна , акьу диванил . Ге Юсуф хьуная ягІударин Аримафей агъа шагьурдиас , гъузунаф Аллагьдин Паччагьвелдихъ . Юсуфа , ушуна Пилатагьди , тІалаб акьуная Іисайин майит . Юсуфа , кеттивуна Іисайин майит , гІадиджина кафанигІ , дагьар атІуна икІуная некьвдиъ . Тисаъ гегунасттегьен садра икІуна ахьуна адава . ДжумІе ягъан гІуьбехъмин гагь хьуная , вей хьуная киш ягъ . Галилея дерейиас Іисайихъай адина уйи хумбарисра агуная Гин некьвра , Гин майит некьвариъ икІайра . Тисаас адегуна , ге хумбари хІезур акьуная батІар ниъ хъая ччамар . Киш ягъа гебури са кара акьуна адава , Мусайин Закуниъ ликІинаф суман . ЭлхІед ягъа , багами дахи , чиппи хІезур акьуна батІар ниъ хъая шейъера фай , адиная ге хумбар Іисайин некьваригьди . Некьвдигь гьихьуна гъван гебурис гьаттивуна алчархьуная . ГІанади ачушуна хъуттурфугуна , Іисайин майит аме хьуна адава гисаъ . Хумбар муьхІтал хьуна гъавурдиъ ачадархьай гъузуная . Те вахттуни садпуна аттархьуная гебурин удигьди Іу инсан , джагвар нур ицІан кунара алди . Хумбари , гучІ хьуна , кІилар агьукІуная . Гебури пуная хумбарис : — Фас джан кеттихъас руцаф э чун кІинаттаригІ ? Ле мисаъ андава , Лик джан керхьуне . КІвал акье , чвас Ли фиштти пичин , Уч Галилея дерейиъ ами : « Инсандин КІиркІ гунагьар кеяттарин гъилиъ архьасе , гебури Те къадакъарилди цІагъунил алирхІасе , амма хьибудпе ягъас Тик джан керхьасе » . КІвал хьуная гебурис Іисайин ге гафар . Некьваригьас адегуна , ге хумбари джалла ахъакьуная цІеса вакиласра , сасра инсанарисра . Ге хумбар хьуная Магдалина-Майрамра , Югьанара , Якьубан баб Майрамра . Гебурихъай ахьуна сасра хумбарира дузди гьегиштти ахъаркьай хьуная вакиларис . ХъиртІанди ахъаркьаттар суман хьуна , вакилар хъугъуна адава хумбарихъ . Петтру гъагьархьуна гьуккай ушуная Іисайин некьваригьди . КІил алчикІуна хъуттурфугуна , гис агуная Іаре кафанар . Петтру муьхІтал хьуна ушуная хулади . Гьеге ягъа Іисайин Іу ученик вей хьуная Ерусалимдиас Эммаус агъа хІуриди . Ерусалимдиас ге хІуриди цІеса километр дегьен рекъ ахьуная . Гебури ахттилатар аркьай хьуная Іисайихъас , тисаъ хьуна ге курарихъас . Гебур гъургъай , ахттилатар аркьай веягуна , Уч Іиса , багу хьуна гебуригьди , ушуная гебурихъай . Гебурин улар сукъур хьуттар суман акьуная , Іиса ягІардахьас . Іисайи хабар гъушуная гебурифас : — Фи ахттилатар э чун рекъди вей аркьаяттар ? Гебур пушмалди гъузуная . Гебурикес Клеупа агъатти пуная Іисайис : — Са Вас идеф хьасе ме ягъари Ерусалимдиъ хьуна кар дагІаяф ? — Фи кар э ? — пуная Іисайи . Гебури пуная : — Назаретарин Іисайихъас . Ге инсан Аллагьдин удигьра , кІилди халкьдин удигьра гуджлу пайгъамбар и Учин курарилдира , гафарилдира . Че хІа маллабурина хІекимари Ге йуькІ пуне . Ге къадакъарилди кІуранил алирхІуна кейхьуне . Чин гъузунуйи , Іизраилдин халкь азад аркьа инсан Гьеге э пуна . Магьа хьибудпе ягъ э те кар хьуна . Гьал са-Іу хумбарира муьхІтал акьуная чин . Багами дахи Іисайин некьваригьди ушугуна , тебурис майит андавай алчархьуная . Тебур адиная чагьди , чиппис тисаъ малайикар агвар акьуне агъай , малайикари Іисайик джан керхьуная пуне агъа . Четтарикес са-Іу инсан ушуна некьваригьди хъуттурфугуна , гьеге хумбари пеф суман ахьуная , Іисайин майит агуна адава гебурис . — Агь кІилиъ адаттар ! — пуная гебурис Іисайи . — Фидегьен яваштти хъугъа чве юркІвар кІилди пайгъамбарари пунаттарихъ . КІилди ле гІезабарикк ккихуна кканди адавуйив Месигь , Учис тегІриф хьас ? Хуппай Іисайи гъавурдиъ ихьуная гебур кІилди Гирами китабариъ Учихъас ликІинаттарин , Мусайилас мич джалла пайгъамбарари . Гьучарукьуная гебур чаб вея хІуригьди . Іисайи Уч хъара гисаас тич ушуна ккандеяф суман акьуная . Гебури гудж аркьай Іиса гьадартай , агъай хьуная : — Мева , гьал сара гІуьбехъмин гагьра хьуная , экьве чахъай . Іиса ачушуна экьуная гебурихъай . Гебурихъай суфрайихъ экьугуна , Іисайи гъушуна гуни , шукур акьуна Аллагьдисра , кьатІ акьуна йиная гебурис . Гьеге арайи улар дахъуттар суман , ягІархьуная гебурис Іиса . Амма садпуна Іиса гулуная гебурин уларигьас . Гебури са сайис пуная : — Хье юркІвар тегІде хьуна ишай адавуйив , Ге рекъди хьехъай гъургъай веягуна , Ги хьес Гирами китабариъ ликІинаттар ахъаркьагуна ? Гебур Іудара гьеге сеІетти гъайшина , хаб ушуная Ерусалимдиди . Тич адегуна , гебури джикІиная цІеса вакил сасра ученикара хъай завал хьуна мукь . Вакилари агъай хьуная : — Іисайик хІекьданди джан керхьуная , Симонагьди адинуйи Ле . Хуппай ге Іуйира ахъакьуная фи хьучин рекъуьъ , фиштти хаб ягІархьунчин чиппис Іиса , Ги гуни кьатІ аркьагуна . Гебури ахъаркьагуна , Іиса гебуригІди аттархьуна , пуная : — Чве маслихІет хьурай . ГучІ хьуна , кІакІар хьуная гебур , руьхІ эгьан пуна чиппис агвар аркьаяф . Іисайи пуная гебурис : — Фас лидегьен Іайи гучІ хьунаф э чвас ? Фас хъудугъаттар э чве юркІвар ? Хъуттурфен Зе гъиларихъ , Зе лекарихъ — магьа ме Зун э . Зак кирхІуна , хъуттурфен , руьхІдин джан ирккар авефттава , Зе ая , магьа чвас аргваф суман . Гишттира пуна , Іисайи агвар акьуная гебурис Учин гъиларна лекар . Шад хьуна , хъугъас девей , муьхІтал хьуная гебур . Іисайи пуная гебурис : — Фичира Іелеф аяв чве мисаъ ? Гебури йиная Іисайис уджуна балугъин кьурц . Іисайи , гъушуна , гебурин удигь ІуьтІуная . Хуппай Іисайи гебурис пуная : — Зун чвахъай ами , ме гафар Зун чвас пунуйи : кІилди Захъас ликІинаттар Мусайин Закунира , Пайгъамбарарин китабариъра , Забуриъра аларкьуна ккандея пуна . Іисайи ягІар акьуная гебурис Гирами китабарин гъавурдиъ архьас . Іисайи гебурис пуная : — Гирами китабариъ гьемиштти ликІиная : Месигь гІезабарикк ккихуна , хьибудпе ягъас джан керхьуна гъайшина ккандея ; Гин ттур фацуна иджвелин хабар акьуна ккандея Ерусалимдиас тич кІилди халкьарис , чве гунагьар чве гардандиъ гъушен пуна , Аллагьди чве гунагьарилас гъил гъушанас . Магьа чун шигьидар э . Магьа Зун гьикая чвас Зе Дада чвас йина гаф . Чун сагелай Ерусалим шагьурдиъ экьве , чвас Аллагьди кьуват есттегьен . Іисайихъай ушуная ученикар шагьурдиас Вифани агъа хІуригьди рукьуна . Гъадивуна гъилар , Іисайи акьуная гебурис иджвелин дуьгІе . Гьеге дуьгІера аркьай , варха вей ученикаригьас , Іиса агъафайшуная завариди . Гебур кьвакьварилди джилил алирхІуная Лин удигь . Хаб зурба шадвел фай адиная ученикар Ерусалимдиди . Гебур гьемишанди Аллагьдин хулаъ авей хьуная , Аллагьдис Шукур аркьай .