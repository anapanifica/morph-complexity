 Жузла мурад . Нушачир детаурти анцІбукьлумачила хабурти бахъли гьаларра цаладирхъутири . Илди секІал илдани чейули детаурти диънира , саби илди Девла къуллукъчиби биънира ашкарси секІал саби . Нунира , хІурматчевси Феофил , гьар секІал бекІбархІиличирадал ахтардидарили , гьабгІергъили хабар белкІес ва нуни белгили далути секІал марти диъниличи хІура таманни вирхаахъес кьасбарира . Шизиб бизахъан ЯхІъя алкІниличила гьалахили бурни … Гьирад Иудеяла пачали вируси замана лебли буили саби : Авияла кьукьялизивадси , сунес Закария бикІуси , ца кашишра ; Гьарунна кьамлизирадси , сунес Елизавета бикІуси , илала хьунулра . Илди кІелра Аричила амруби ва хъарбаркьуни дархьли тамандирути , Аллагьла гьалаб хІялалти мухлисуни сабри . Илдала дурхІни акІубти ахІенри , сенкІун Елизавета жугъан сарри , илди кІилалра гІяхІцад гІямрура ардякьири . Ца гьачам , Закарияни Аллагьлис балга бирухІели ( ил барес кашишуналара сунелара яргала чебла сабри ) , Аллагьла хъулибси кашишунала ургаб бузуси гІядат хІясибли , Аллагьла хъули ацІили , кьурбанбарибси секІал кабирхьуйхІир бизиси тІемла гІявадеш абалкахъи гавдушес илис чІалабаиб . Илар гавдуршухІели , лебил халкь булгули дураб тІашлири . Хапли илис Аллагьла малаик гьалайзур — ил гавдушибси мерла балуй шайчив тІашкайзурлири . Малаик чеили , Закария хІяккайзур ва гІур урухиуб . Амма малаикли илизи иб : « УрухмакІуд , Закария , хІела балга кьабулбариб , хІела хьунул Елизаветани уршира виркьу , илис хІуни ЯхІъя ибси ура бирхьид . Илини хІед халаси харидеш лебху ва ил акІниличи бахъал разибирар . СенкІун Аллагьли ил дебали чевяхІиру . Илини я чягъир я держ хІедужу ва акІубхІейчивадал ил ЧеряхІти РухІли давлачевиру . Илини хІекьли бахъал Израилла халкь чула Аричи Аллагьличи чарбиру . Ил Арикарличив гьавиубли вашар ва рухІлара цІакьлара шайчив Илиясгъуна вирар , илини дудешхъалара дурхІналара уркІби чула саби-ургар уржахъу , илини мутІигІхІебиубтира хІялалси гьуйчи дурайу , Арикар чучи вакІибхІейс , халкьра хІядуркабиру » . Закарияни малаиклизи иб : « Ил марси биъни нуни секьяйда багьес вирусу ? Нура ухънаваилра , дила хьунулра жагьли ахІен » . Илис жаваблис малаикли буриб : « Ну Аллагьла мякьлавси Жабраил сайра . ИкІини ну хІези гъайикІахъес ва хІези ил разиси гІяхІ хабар бурахъес вархьибсира » . Нуни хІези бурибси секІалра замана баили гІергъи бетарар . Амма , хІу дила гъайличи вирххІеъни багьандан , хІела гъай детихъур ва лерил илди мардируси замана сабаайчи хІед лехІкахъес чевкъар . Ил замана халкь Закариячи хІерлири ва ил Аллагьла хъулив сен багьлакайубсира или пикрилизиахъилри . Дуравхъи хьалли , Закарияни гъайэс хІейуб . Илдани багьур Аллагьла хъулиб илини чедибад гьалабизурси чебаъни . Закарияни илдази някъбачил лишанти дирули , баянбирулри , амма сай тилхъавли калун . Сунела къуллукъбируси замана ахъибхІели , Закария хъайгІи чариуб . Камси заманала гІергъи илала хьунул дурхІялисраиб ва шел баз юртларад дурахІерухъи деркІиб . Ил рикІулри : « Халкьла гьалар набчила дурути дирглуми набчирадли черардукес багьандан , иш Аричини наб гибси сай , Сунени ишди бурхІназиб уркІецІибарили » . ГІиса МасихІ алкІниличила малаикли Мариямлизи бурибси гІяхІ хабар . Урегэсил базличив Галилеялизибси Назарет бикІуси шагьарлизи Аллагьли вархьибси Жабраил малаик Даудлизивад акІубси Юсуп ибси уличилси адамлис урарибси рурсиличи вакІиб . Ил рурсилис Мариям бикІусири . ВакІили Жабраил , иличи дугьайзур : « ХІези саламикІулра , Аллагьли черрикІибси адам ! Аричира хІечил сай ! » Ил уркІрухъи пикририкІулри : « Ишини набзи дурибти сегъуна мягІнала гъай сарира ? » Малаикли иличи дугьайзурли иб : « ХІу Аллагьла уркІецІилиур саррину , урухмакІуд , Мариям ! ХІу дурхІялисриуд , хІуни Уршира виркьид , Илис ГІиса ибси ура бирхьид . Ил чевяхІсили ветарар ва Илис ЧевяхІсила Урши или бикІар . ЧевяхІси Аллагьли Илис Сунела минала хала дудеш Дауд пачала тахра бедлуга . Якьубла наслулис даимси пачали вирар ва Илала пачадеш ахир агартили дирар » . Амма Мариямли малаиклизи хьарбаиб : « Ну шерир хІериасли , ил секьяйда биэс бируси ? » Малаикли илис жаваб бедиб : « Дурхъати РухІ хІези кадицІур ва ЧевяхІсила цІакь дакІубирар . Илбагьандан акІубси Дурхъаси ДурхІялис Аллагьла Урши сай илира бикІар . ГІур , ХІела тухум Елизаветара гьанрикахъа гьари : ил рухънараили риалра , дурхІялисраили гьанна урегэсил баз риубли сари , илкІун жугъан сарри . Аллагьли се-дигара барес вирар » . ИлхІели Мариямли иб : « Ну Аллагьла арилизир сарра . Гьар секІал хІуни бурибси тяхІярли диаб » . Елизаветачи букьни . Илала гІергъи камси замана дикибхІели , Мариям къалабарикили Иудеяла дубуртазибси шагьарлизи аррякьун . Закарияла юртлизи арацІили , Илини Елизаветас салам бедиб . Сунези ибти Мариямла саламла гъай дакьибхІели , Елизаветала канилавси дурхІяра вяшухъун . Елизаветази Дурхъал РухІ хьурадиуб . Ахъси тІамаличил вявра или , Елизаветани иб : « Хьунул адамтазирад ХІу сарри Аллагьли черрикІибси ! ХІела канилавси дурхІяра Аллагьли чеввикІибси сай ! Дила Арикарла Неш набчи ракІес ну чи сарсира гъари ? ! ХІела гъайла тІама дила лихІбани бакьибмадан , дила канилавси виштІалра валли разили шикьикІесвяхІибгу . Сунези Аричини бурибсиличи рирхаурси , ил ирхІилирси адам сари » . « Дила рухІли Аричи мубаракирули сай » . ГІур Мариямли иб : « Дила рухІли Аричи мубаракирули сай , Берцудила ВегІ Аллагьли дила рухІ разидарили , ну гІядатла адам чераира . Гьаннала гІергъи лерил наслубала адамти наб талихІчерси сари или бикІар . СенкІун Кьудратла вегІли наб барибси секІал лебгІебал халаси саби , Илала ура дурхъаси саби ! Сунечи мутІигІтачи Илала уркІецІи наслубачибад наслубачи чеббашар . Илини Сунела цІакьси някъли гьакІбарили — чус гьандикибти пикрумира сабира уктемси агьлу гьабяхъиб . ЦІакьла бегІти къуллукъуначибад убасили , убяхІти ахъбуциб . Гуштас лебдеш бедиб , давлачебти биалли селра хІебедили бархьиб . Сунес къуллукъличибти израиллантас , нушала гьаб-убла бегІтала , Ибрагьимла ва илдала наслула гьалаб даималлис чеасибси гьанбикили , Ил икьалакайуб . Иличила нушала дудешунази буриб » .  Елизаветачир хІябал базцадхІи кали , Мариям сунела хъайгІи чаррухъун . ЯхІъя акІни ва илис у бихьни . ДурхІя варкьес замана баибхІели , Елизаветани урши варкьиб . Елизаветас Аричини барибси ряхІмула анцІбукьличила бакьили , илала унрубани ва узи-уршили ил мубаракрариб . ГехІэсил бархІи илди урши суннатварес бакІиб ва дудешлис кьяйда илисра Закария ибси у бихьеслибариб . Амма нешли , иличи кьабулхІерикили , иб : « ХІебирхьехІену , ЯхІъя бирхьехІе » . Амма илдани иб : « Ил у хІела агьлулизибалра агарагу » . Ва , лишанти дирули , дудешлизи уршилис сегъуна у бихьес дигулрив или суалбухъун . Закарияни , биштІаси уркьули гая или , тиладибарили , илизи белкІун : « Илала у ЯхІъя саби » . Лебилра тамашакабиуб . Илмадан Закарияла гъай дакІиб ва , гъайикІесвяхІибхІели , ил Аллагьлис улгесвяхІиб . Лебилра унруби урухбиуб ва Иудеяла лерилра дубуртала мераначир дурути гъай илди гІяламатла анцІбукьлумачилацун сарри . Иличила бакьибси гьарра адам сунези сай викІусири : « Ит дурхІялизивад чи ветаэсара ? » Аричи иличил вархри . « Аллагьли талихІлис вархьибси Арикар » бикІуси Закарияла далай . Илала дудеш Закариязира Дурхъати РухІ хьурадиуб . ГІур илра караматти секІал дурули гъайикІесяхІиб : « ЧевяхІирехІе Арикар — Израилла Аллагь ! Илдас кумекбарес вакІибсира , Сунела халкьлис азаддеш гибсира Ил сай ; Сунела къуллукъчили сайси Даудла наслулизивад вархьибси ЧевяхІси Берцуди Лебхан Ил сай . Жявси заманализибал Сунела дурхъати идбагунала мухІлубачил Сунени чеасибсири , душмантазибадра , нушачи гьимикартили сабти леблизибадалра нушаб берцуди хес ; Нушала дудешуначи ряхІмучевсили виэс ва Сунела дурхъаси ВягІда гьанбикахъес , нушала хала дудеш Ибрагьимла гьалаб барибси Сунела хъялис марли виэс уруххІекІули , нушала душмантазирад азадли нуша хІердиахъес , нушала гІямрула бурхІни лералцадхІи Сунела гьалар хІялалтили ва диннис мартили диахъес .  ХІу , дила виштІал , ЧевяхІси Аллагьла идбаг ветаруд , сенкІун Илис гьуни кабихьес багьандан ва халкьлизи саби берцесра биркур , илдала бунагьунира хасаркадалтути сари или , бурес багьандан хІу Арикарлис гьалавад вашуд .  Нушачи чедивад кацІибсини , нушала Аллагьла малхІямси уркІецІили гьаббикІуси берхІиливан нуша шаладирура . Илини цІябдешлизибти ва бебкІала дяхІцІилиубти халкь шалабиру . Нушала кьяшми даршудешла гьуникад дашахъу » . Урши биалли халакайулри , дагьрира чеимцІадикІулри . Израилла халкьла гьалав вагьариэси замана сабаайчи , чІянкІ авлахъличив хІерирулри . ГІиса акІни . Ил замана лебил улкала халкьла лугІи белкІахъес Римла пача Августла хІукму дурабухъун . Сириялис Квиринийли бекІдеш дирес вехІихьила илгъуна балбуц бегІлара гьалаб дурабуркІулри . Ил багьандан саби белкІахъес халкь вегІ-вегІла шагьуртази чарбухъун . Галилеяла Назарет шагьарлизивадси Юсупра Даудла агьлула наслулизивадси виъни багьандан , Иудеялизибси сунес Вифлеем или бикІуси Даудла шагьарлизи арякьун . Сай велкІахъес ил дурхІялисраибси сунела гелешмеш Мариямличил вархли арякьун . Илди ВифлеемлизибхІели , Мариямли дурхІя варкьес дурусли замана баилри . Илини цаибси Урши варкьиб ва вергурли тІенилизи кайхьиб , сенкІун илдани гІяхІлала юртлизиб чус мер баргес хІебиуб . ХІенкьулабачи малаик вакІни . Ил дуги чула хІункьрас гузетчидеш дарахъес кабатурти адамтира лебри . Хапли илдала гьала Аллагьла малаикра гьаласайзур ва Аричи чевяхІирули рурхІути нурли илди лебилра шалабариб . Малаикли илдази буриб : « Урухмайрудая ! Ну лебилра халкьлис чебяхІси разидешла лебгІебал халаси хабар хили сайра хІушачи вакІибси . ИшбархІи Даудла шагьарлизив хІушаб Берцудила вегІ — МасихІ , Арикар акІубси бархІи саби . ХІера хІушаб лишанра : дукьядалли , руггурмазиуцили , тІенила кайхьибси дурхІя ургидая » . Хапли малаикла мякьлаб Аллагьлис дезна биркьути зубрала агьлу багьарбиуб . Илди бикІулри : « Деза биаб чихъ зубрачивси Аллагьлис , ванзаличир Илала дигилиубти адамтас даршути гІямрура диаб ! » Малаикуни гІелабяхІ зубрачи чарбухъунхІели , гузетчибани цализи-цали иб : « Даширая , Вифлеемлизи ардякьи , Аричили дурибтазирад се мардиублил балехІену » . Илди къалабали ила бакІибхІели , Юсупличил рархли Мариямра , тІенила каркьибси ДурхІяра баргиб . ДурхІя чеибхІели , илдани адамтази Ил дурхІяла черкад чузи малаикли дурибти гьар секІайчила буриб . Илди дакьибти лебил халкь хІенкьулта бурибсиличи тамашабиуб . Мариямли лерил секІал уркІиладуциб ва илдачила пикририкІесряхІиб . ХІенкьулти биалли , чус чебаэсра бакьесра бикнилис Аллагьлис дезна биркьули , гІелабяхІ чарбухъун . Аллагьла хъулив ВиштІал Симеонничил ва Анначил гьуниваъни . ГехІел бархІи дикили , ДурхІя суннатлаварес замана баибхІели , Илис , Сай канилав вагьариэс гьалабал Сунес Малаикли бедибси , ГІиса ибси у бихьиб . Мусани кабихьибси Низам хІясибли , умуирнила гІядат дураберкІес замана баибхІели , Мариямлира Юсуплира чула Урши Аричис багъишлаварес Ярусалимлизи хиб . СенкІун Аричила Низамлизиб бурили саби : « Гьарилра акІубси мурул жинсла цаибил дурхІя Аллагьлис багъишлаварили виэс гІягІниси сай » . Аричила Низамлизиб гІурра « КІел улугь яра лагьала кІел дурхІя гьатІи кьурбандарес чевкъар » илира бурили саби . Илзамана Ярусалимлизив левли сай сунес Симеон бикІуси адам . Ил хІялалси , диннис марси , Израиллис кумекличи хІерси ва сунези Дурхъати РухІ хьурадиубси адам сайри . Дурхъати РухІли Симеоннизи гьалахили бурибсири Аллагьла МасихІ чехІеили левалцадхІи хІу убкІхІебкІуд или . РухІли чебурниличивли , ил Аллагьла хъули вакІиб . Бузуси гІядат хІясибли , суннат барахъес кили чула дурхІя ГІисара сабира бегІти ила бакІибхІели , Симеонни Ил някъбази сасиб ва , Аллагьлис дезара барили , иб : « Арила ВегІ , ХІела лагъ ХІуни гьанна паргъатли ваткайулри , сенкІун ХІуни бурибси ХІуни таманбирулри : Лебилра халкьанас Берцуди ХІезибад биъни дила хІулбани чебаира .  Ил — Аллагь хІелути агьлу шалабарес ухуси Шала сай ва ХІела Израилла халкьла ЧевяхІдеш сай » . ГІисачила Симеонни дурутачи дурхІяла дудешра Илала нешра тамашакабирули лехІихъутири . Симеонни илдас Аллагьла уркІецІи балгун , Илала неш Мариямлизи иб : « ХІера , Ил кайхьунси багьандан Израилла бахъал халкь чула къуллукъуназибад булхъан , бахъла даража ахъбирар . ХІела уркІи турливан кІибайбиру . ГІур Ил Аллагьла лишан ветарар ва бахъал Иличи къаршили дурабулхъан ва илтяхІярличил чула уркІбазирти дигІянати пикруми гьаргдиру » . Илар Ашерала кьамлизирадси Фануилла рурси идбаг Аннара лерри . Ил дебали рухънараибси адам сарри , муруйчил верхІел дус деркІибси . Ил гамъали гехІцІану авра дус риублири . Дубра рурцули , Аллагьлис рулгра рулгули , ил Аллагьла хъулирад бекІлил дурахІерухъун . Илзамана илдачи гъамриубли , илра Аллагьлис дезарикІес рехІрихьиб . Ярусалимлис азаддеш биахъес хІерти леблизилра илини виштІалличила хабар буриб . Аричила Низамли хъардарибти гьар секІалра дарили , илди Галилеялизи , чула шагьар Назаретлизи чарбухъун . « Дила Дудешла вегІдеш » . ДурхІя халаикІулри , Илала духудешра имцІакабикІулри . Ил Аллагьла дигили вицІибсигъунари . ГІисала бегІти гьар дус Ярусалимлизи Пасхала байрамличи башутири . ГІиса вецІну кІира дус виубхІелира , гьалаб кьяйда , Илала бегІти Ярусалимлизи байрамличи бакІиб . Байрамла гІергъи илди хъайгІи чарбиуб , урши биалли илав Ярусалимлизив калун . Ил цархІилти бархкьябачил вархли лявкьули ургар или , илдани урши илав кални хІясибалра хІебариб . Ца бархІила гьуни ахъили гІергъи , тухумлара тянишуналара ургаб ИлигІиб умцІесбяхІиб . Илав хІергибхІели , илди Ярусалимлизи чарбиубли , илав варгес умцІерилизиахъиб . ХІябал бархІила гІергъицун сайри илдани Ил Аллагьла хъулив варгибси . Ил мугІяллимтала урга кайили , илдачи лехІра ихъулри , илдази суалра викІулри . Иличи лехІихъути лебилра Илала гІякьлуличира жавабтачира тамашабирутири . Ил чеибхІели , Илала бегІтира тамашабиуб . Нешли Илизи иб : « Гьай дила урши , ХІуни нушаб сен илгъуна бирусири ? Нуша , ХІела дудешра нура , хІегІир умцІули , сецад инжитдиубрал балулрив ? » Илини жаваб бедиб : « ХІуша сен умцІес гІягІнитирая ? Ну Дила Дудешла хъайгІив виэс гІягІниси биъни хІушани хІебагьуррав , гьатІи ? » Амма Илала гъайла мягІна илдани хІергъиб . ГІиса илдачил вархли арякьун . Назаретлизи вакІибхІели , ГІиса гьар секІайзив бегІтачил валкайкили , мутигІли вири . Илини дурибти гъай хъумхІертурли , нешли уркІиличир дихІулри . ГІиса халакайулри , дусми имцІадикІуцад гІякьлура Сунечи Аллагьла ва адамтала дигира имцІадикІулри . ЯхІъяни вягІза бирули ва шизиб бизахъули сай . Ил бетаурсири вецІну шура ибил дус Тиберийли императордеш дирухІели , Понтий Пилат Иудеялизив вегІбекІ сайхІели , Гьирадли Галилеялизир , илала узи Филиппли — Итурияла ва Трахонитидила ванзурбачир , Лисанийли биалли Абиленализир бекІдеш дирухІели , Анналира Кайафлира хала кашишдеш дирухІели , чІянкІ авлахъличиб Закарияла урши ЯхІъячи Аллагьла гъай баиб . ГІур чула бунагьуни дерцахъес халкь Аллагьличи дугьабизахъес ва , илис лишан сабливан , шизиб бизахъес илди жибирули , ЯхІъя Иорданна дубаникадти лерилра ванзурбачивад чедиверхур . ГІисайя идбагла жузлизиб иличила белкІи саби : « ЧІянкІ авлахъличиб вявикІусила тІама бикьули саби : „ Арикарлис гьуни хІядурбарая ! Илис кьяшла дякь гьарбарая : гьарра шухІяри гъягъяли бицІахъаб , музурбира ванзаличил царугдушаб , кьячІаълумира гьардараб , пукьнира лугІяна гьуни кьяйдали кадизахъаб . ИлхІели мицІирси гьарра жаннис Аллагьла берцуди бирар “ » . Шизиб базахъес сунечи кьукья-кьукьяли башути адамтази ЯхІъя викІулри : « ЧІичІлумала къур ! ХІушачи челябкьуси Аллагьла гьимилизирад хІушаб дерцес биркур ибси пикри хІушази гьаналра чили бикахъибсив ? ХІушала дугьабиз уркІи-уркІилабадсили биъни баркьудилизиб чебаахъаягу ! Амма „ Нушала дудеш — Ибрагьим сай ! “ — ибси пикрира уркІила мабурцидая . Нуни хІушази бурулра , Аллагьли Ибрагьимлис дурхІни ихди къаркъубазибадра барес вирар . Галгубала арла мякьлаб бардара хІядурли саби : гІяхІти цІедеш хІелугуси галга чеббяхъили цІализи лайбикІу » . ИлхІели халкь ЯхІъязи хьарбикІулри : « Нушани се барес гІягІнилив ? » ЯхІъяни илдас жаваб бедиб : « Сунела кІел хІева лерсини , ца бекІлил агарсилис бедаб . Сунела беркала лебсинира , илтяхІярли бараб » . Шизиб базахъес бакІибти хІекь бурчантанира илизи иб : « МугІяллим , нушани се бариша ? » ЯхІъяни жаваблис иб : « ХІушаб лайикьбарибсиличиб имцІаси тІалабмабиридая » . Бургъантани хьарбаиб : « ГьатІи , нушани се бариша ? » Илдас жаваб бедиб : « Чилра малутІадая , бугьтан чемабирхьидая ва хІушала алапаличирли хІердиирая » . Халкь лебгІеб халал умутличил МасихІ вакІахъес хІерлири ва , лебталалра уркІиличи « МасихІ — ит ЯхІъя рахли ахІенара ? » — ибси пикрира башулри . Амма ЯхІъяни лебталалра гьалаб буриб : « Нуни хІуша шизир дизахъулрая , наб гІелавадли лявкьуси , Ит набчив цІакьси сай . Ну Итала сирхъикІунала дабругуни арзесалра лайикьли хІергус . Илини хІуша Дурхъати рухІлизир ва цІализир дизахъурая . ДургІибси дег биргІубли бекІбарес кура Сунела някъбазиб сабну , Итини анкІи усила калкьа , нег биалли бекІлилра хІебилшуси цІаличир игу » . ГІяхІ хабар тІинтІбирули , ЯхІъяни халкь руркъутири ва уркІичеббирутири . Сунела узила хьунул Гьирадатличи хъайчикайъни багьандан ва цархІилти дахъал такьсирти багьандан ЯхІъяни Гьирад пужирулри . Лерти нукьсандешуначи че Гьирадли ЯхІъя туснакъвариб . ГІиса шизив вазахъни . Лебил халкь шизиб базахъили гІергъи , ГІисара шизив вазиб . Илини балга бирухІели , зубри гьаргдиуб , ва лагьалагъуна куцличилти Дурхъати РухІ Илизи хьурадиуб . ГІур закибад тІама абердиб : « ХІу — Наб дигуси Урши сайри ! Дила харидешра ХІечи саби ! » Илала насабла тарих . Сунела вазипа бехІбихьибхІели , ГІиса хІябцІалицад дус виублири . ГІиса , халкьла пикри хІясибли , Илияла урши Юсупла урши сайри . Илала гьаб-убла бегІти саби : Матат , Леви , Малхи , Янай , Юсуп , Матати , Амоц , Наум , Хесли , Наггай , Махат , Матати , Шими , Юсех , Ягьуд , Яханан , Реса , Зерубел , Шалатиэл , Нури , Малхи , Адда , Касам , Элмада , Эр , Яшуа , Элизер , Ирим , Матат , Леви , Симеон , Ягьуда , Юсуп , Янам , Элким , Малия , Минна , Мататай , Натан , Дауд , Исай , Овед , Бааз , Салман , Нахшон , Аминадав , Админ , Арни , Хецрон , Перец , Ягьуда , Якьуб , ГІисакь , Ибрагьим , Терах , Нахур , Серуг , Реу , Пелег , Эвер , Шалах , Кинан , Арпахшад , Сим , НухІ , Ламех , Метушелах , Энах , Иред , Махалал , Кинан , Энаш , Сет , Адам , Аллагь . ГІиса къадагъасиличи хьулирахъни . Дурхъати РухІ сунези хьурадиубси ГІиса Иорданничивад чарухъунхІели , РухІли чІянкІ авлахъличи арукиб . Ил авцІали бархІи илав илбисли къадагъасиличи хьулирахъули калун . Ил заманала бухІнаб Илини селра хІеберкун . БегІла гІергъира Ил гушиуб . Илбисли ГІисази иб : « Эгер ХІу Аллагьла Урши виадли , их къаркъализи кьацІ бетаахъес бура , гьари » . ГІисани илис жаваблис иб : « Дурхъаси жузлизиб белкІи саби : „ Адам ца кьацІличивлицун ахІен хІерируси “ » . ГІур илбисли Ил ахъихІи арукиб ва ца гьигьла заманалис Илизи лебилра дунъяла пачалихъуни чедаахъиб . Илбисли Илизи иб : « Чула лебил кьуватра давлара сарира лерилра ихди пачалихъунас бекІдеш дирахъес нуни ХІези ари лугас . Лерилра ихди гьалар наб гибтири , гьанна наб дигусилис дедес ари набзиб саби . ХІуни наб икрамбарадли — ихди гьар секІал хІела дирар » . ГІисани илизи иб : « Дурхъаси Жузлизибра иличила белкІи саби : „ ХІела Аричи Аллагьлис икрамбирен , Илалацун хІурматра бирен “ » . ИлхІели илбисли ГІиса Ярусалимлизи арухили , Аллагьла хъа ца къуббаличи тІашатурли , Илизи иб : « Эгер ХІу Аллагьла Урши виадли , ишадли уди тІяхІухъен . СенкІун Дурхъаси Жузлизиб бурили саби : „ Аллагьли Сунела малаикуначи ХІу верцахъес хъарбиру ; ХІу илдани някъбачив аркури , ХІела кьяшалра къаркъализи чехІейгур “ » . ГІисани илис жаваб бедиб : « Дурхъаси Жузлизиб гІурра белкІи саби : „ ХІела Аричи Аллагьла хІялумцІесра валмалзад “ » . Илала гІергъи илбис , сунела лерилра хІиллакар далдуцлумира керхурли , иладли арбякьун , кІинайс чарбухъесли . Галилеялизиб вягІза . ЧебяхІси РухІла цІакьлара вегІкайубли , ГІиса Галилеялизи чарухъун . Иличила хабар улкала лерилра мер-мусализи тІинтІбиуб . Киласабазиб Илини адамти руркъулри ва лебтанилра Ил чевяхІирулри . Назаретлизив кьабулхІериб . ГІиса Сай халаваибси Назарет шагьарлизи вакІиб ва сут бархІи , Сунела гІядатлибиубси барили , киласализиб Дурхъаси Жуз бучІес вехІихьиб . Илизи ГІисайя идбагла жуз бедиб . Жуз гьаргбарили , ГІисани илаб ишгъуна белкІунси мер баргиб : « Аричила РухІ Набчил сари — ИкІини Ну чевикІира мискинтази ГІяхІ хабар бурахъес . Ясиртази саби азадли биъни багьахъесра , сукъуртази чула хІулбала шала чарбирниличила багьахъесра вархьибсира . ИкІини Ну гІязабдешлиубти азадбарахъесра Аричила ряхІмукардешла манзил сабаъниличила бурахъесра вархьибсира » .  КьяпІбарили жуз къуллукъбирусилизи бедили , ГІиса кайиб . Киласализибти лебталалра хІулбала хІер ИличибяхІ сабри . ГІисани , илдачи дугьайзурли , иб : « Жузлизиб гьалахили бурибси , хІушанира бакьибси секІал ишбархІи маркабиуб » . Илала гъай леблилра гІердуциб ва Илала гъайла устадешличи тамашабирули , илдани хьарбиусири : « Рахли , Юсупла Урши Ит сай ахІенара ? » ГІисани илдази иб : « Гьайгьайра , гьанна хІушани набзи айту буридая : „ Гьари , тухтур , хІуни хІу сагъварес дарман дара . Капернаумлизиб биубсиличила нушани бакьирану , илгъуна ишаб нушала ватІайзибра бара “ » . ГІисани Сунела гъай гІурра даимбариб : « ХІушази бархьли бурулра : сунела ватІайзив марируси идбаг вируси ахІен . ХІушази бархьли бурулра : хІябал дус байхъала ряхІматра хІебарили , лебил улкализи цІакьти гашира дикибси , Илияс идбагла замана Израиллизиб бахъал гамъа хьунри бири . Амма Илияс илдазирадли цаличилра хІерхьили , ил Сидонничи гъамихІибси Сарептализирси гамъачи вархьибсири . Елисей идбагла замунтазиб Израиллизиб бахъал кьявга изайзи бикибти адамтира бирутири , амма цалра сагъварибси ахІенри , ца сириялан Нааман ахІенси » . Илди гъай дакьили , киласализибти лебилра халкь лебгІебал гІясибиуб . Харчбизурли , илдани ГІиса уцили , шагьарлизивадли хъусяхъили , сунечиб Назарет шагьар белшунси , дубурла ахъсигъуна мерличивад лайвакІес арухиб . Амма ГІиса илди халкьлизивад вердили арякьун . Капернаумлизиб адамти излумазибад арабирахъули сай . ГІиса Галилеялизибси Капернаум шагьарлизи вакІиб ва сут бархІи халкь руркъес вехІихьиб . Илала гІякьлула гъайличи лебилра тамашакабирутири , сенкІун Илала гъай халаси цІакьличил зайдикІулри . Илав киласализив жиндралаиубси илбисла гьигьли вяхъибси ца адамра леври . Ил ахъси тІамаличил вявухъун : « Эй , Назаретлан ГІиса , се саби ХІед нушазибад гІягІниси ? Нуша талапдаресрив ХІу иша вакІибси ? Нуни ХІу чи сайрил балулра . ХІу — Аллагьли вархьибси Дурхъаси Адам сайри ! » ГІисани жиндлизи буюрбариб : « ЛехІахъину , ил адамлизибад дурабухъен ! » Киласала байлав ил адамра кайкахъили , жинд илизибад дурабухъун . Адамлис сегъуналра заралра хІебиублири . Лебилра адамти тамашабиубли , цализи-ца бикІулри : « Ишди се тамашала гъай сари ? Илала цІакь ва ари илцад халатигу , Илини буюрбаралли , жиндрира далли дурадулхъулигу ! » Иличила хабар алавчарти лерилра мераначи тІинтІбиуб . ГІиса киласализивад дуравхъи Симонна юртлизи ацІиб . Симонна хъубеш неш ил замана цІакьти дуцІари чедухъи карихьири . ГІисази илис кумекбарахъес тиладибариб . Иличи ГІиса гІяшиуб ва иб : « Изала , бетахъи ! » Хьунул адамла изала беткахъиб . Илмадан аризурли , ил илдас къуллукъбиресряхІиб . БерхІи гІелабиркес бехІбихьибси замана Иличи гьар журала излумани буцибти адамти бикесбяхІиб . Гьарилличи някъ чебурцули , Илини лебилра сагъбариб . Бахълизирад илбисуни дурадухъи дубшутири : « ХІу — Аллагьла Урши сайри ! » — или , вявдикІули . Илдани ГІиса МасихІ сайни балулри , амма Иличила чизилра хІебурахъес Ил илдази чІумали хъарикІусири . Савлила аргълис Ил шагьарлизивад дуравхъи , чилра агарси мерличи вяхІиуб . Бахъал халкь ИлигІиб умцІес дурабухъун . ГІур варгибхІели , чучивад архІявкьяхъес къайгъилизибикиб . ГІисани илдази буриб : « Нуни цархІилти шагьуртазибра Аллагьла Низам-зегъала дунъяличила гІяхІ хабар бурес гІягІниси саби . Ил барахъес сайра Ну иша вархьибси » . Ил Иудеяла киласабазир вягІзурти дирес даимиуб . Симон Петрра , Якьубра , ЯхІъяра ГІисани жибарни . Гьачам ГІиса Геннисарет шараличи гъамси мерла хьурайуб . Илини дурути Аллагьла гъайличи лехІахъес , халкьла халаси кьукьяли Ил алавуциб . ГІисани иладли гьарахъли декІар ахІи шарала дубла тІашаибти кІел къаякъ чедаиб . Бялихъчибани къаякъличибад кабацІили , турани ицулри . Гъамиубли , илдазибад ца , Симонна бируси къаякъличи айили , ГІисани дубличибад цигІила тяйдибиахъесра тиладибарили , халкьлизи гІевугьни даимбариб . Дурути тамандиубхІели , Илини Симоннизи иб : « Къаякъ цакьадар мурхьихІи букили , бялихъуни дурцути турани ита лайдакІая » . Симонни Илизи иб : « Арикар , абзур дуги дузули хьалли нушани селра хІебуцира ; ХІуни хъарбирули гІергъи , нуни тур иргьис » . Илдани тур игьуб . Дуцибти бялихъунала дахъдешли туранира далли гъяркавдулри . ЦархІил къаякъличибти юлдашуни кумекличи бакІахъес илди някъба гьакІбикІесбяхІиб . Илдани бакІили кІелра къаякъ дицІибхІели , илди шиннизи кайгІесдяхІиб . Ил чебаили , Симон Петр , ГІисала гьалав кьукьмусра викили , тиладиухъун : « Дила Арикар , тиладибирулра , ну бунагькар адам сайрану , набчивад ХІу арукьен ! » Сай Симонра сунечил бархти юлдашуни — Заведейла уршби Якьубра ЯхІъяра балли , дикибти илцад дахъал бялихъуни чедаили , дебали уркІбухъун . Симоннизи ГІисани иб : « УрухмакІуд . Гьаннала гІергъи хІу адамти бурцан ветаруд » .  Илдани шарала дубла къаякъ дурасиб ва илар гьар секІалра дархьдатурли Арикарлис гІелабадли арбякьун . Кьявгала изайзивсира кьаркьала буцибсира арабарни . Гьачам ГІиса ца шагьарлизив левси замана , Иличи кьявгали лебил чарх кІапІбарибси ца адам гъамиуб . ГІиса чеибхІели , илала гьала вяхІудиикили , бусравикІескайиб : « Дила Арикар , эгер ХІед дигадлири ХІуни ну сагъварес виради » . ГІисани някъ гьабатур ва иличи гачикили иб : « Дигулрану , умуи » . Илмадан илала кьявга бетахъиб . ГІисани илизи биубсиличила чизилра хІебурахъес буриб ва иб : « ХІу сагъиъниличи адамти бирхаахъес багьандан кашишличи укьенну , хІу сагъварнилис , Муса идбаглира хъарбариливан , садакьа беда » . Аммаки ГІисачила дурути хабурти челис че имцІадикІулри , Илала гъайличи лехІбизес ва излумазибадли умубиахъес Илини чус кумек барили дигути халкь хІункьрадли башулри . Сай ГІиса биалли , гьаман чилра агарси мер баргили , улгулри . Гьачам , ГІиса халкьлизи гІевугьухІели , Иличи лехІихъутала ургаб Галилеялара Иудеялара лерил шимазибад ва Ярусалимлизибад бакІибти фарисейтира Низамла гІялимтира лебри . ГІисазибси Аллагьли бедибси кьуват Илини зягІипти сагъбирнилизиб дакІубулхъусири . Ца-чумал адамли , някъби-кьяшми хІедузуси инсан ганзиличи кайхьили левхути ил хъули ухІнайсули , ГІисала гьала кайхьес къайгъилизибикиб . Чукурбикибти халкьла бахъдешли , илтяхІярличил ил ухІнасеси имкан хІебаргили , илдани хъалчлизиб тІярхъи бариб ва иладли ухІнасили , ганзиличивси чула зягІипкар хъа байла , ГІисала гьала кайхьиб . Сунечи илди адамтала бирхауди чебиули , ГІисани ил адамлизи иб : « ХІела бунагьуни хасаркадатурти сари » . Низамла гІялимтира фарисейтира саби-бухІнаб пикрилизиахъили , бикІулри : « Чи сайсира Ит , Аллагь мучлахІейран ? Бунагьуни хасардалтес ца Аллагьли ахІи , гІур чили вируси ? » ГІисани , илдала пикруми дучІули , илдази жаваблис иб : « ХІушала уркІбази илдигъунти пикруми сен дашути ? Бурая гьари , се эс гьамадлив : „ ХІела бунагьуни хасаркадатурти сари “ яра „ Айзину ваткайхьи “ ? Ванзаличир бунагьуни хасардалтес ари Инсаниятла Уршилизибра лебси биъни гьанна бусягІят хІушанира баладая » . ГІур някъби-кьяшми хІедузуси адамлизи Илини иб : « Нуни хІези бурулра , касану хІела бурушра хІура , хІела хъайгІи арукьен » . Лебтазилра чейахъули , ил харчизурли айзур ва сай кайхьунси бурушра касили , Аллагьлис дезаикІули , хъайгІи арякьун . Лебилра тамашабиубли , хІяккабизур . Илди Аллагьлис дезабикІули , уркІбухъи бикІутири : « ИшбархІи нушани бекІлил вирххІеэсигъуна секІал чебаира ! » Левий живарни . ГІур ГІиса иладли арякьун . Илини хІекь бурчнав кайибси , сунес Левий бикІуси хІекь бурчан чеили , илизи иб : « Айзину , Наб гІелавад ваши ! » Ил , гьар секІалра дархьдатурли , айзурли Илис гІергъи гьайиуб . ГІисала хІурматлис Левийли , адамтира жибарили , гІяхІси сяхІбат бариб . ГІяхІлала лугІилизиб бахъал хІекь бурчантира цархІилти адамтира лебри . Фарисейтира Низамла гІялимтира , чула кьабулагри дакІубирули , хъутурбикІули , ГІисала мутагІялимтази бикІулри : « Сен хІуша хІекь бурчантачилра цархІилти бунагькартачилра дукутира ва дужутира ? » ГІисани илдази иб : « Тухтур сагътас ахІенну , зягІиптас сай гІягІниси . Ну иша вакІибси бунагькарти Аллагьличи чарбиахъес сайра , бирхаурти жибирес ахІенрану » . Дуббуцарличила . ГІур илдани ГІисази иб : « ЯхІъяла мутагІялимти гьаман дуббурцар ва булган , фарисейтала мутагІялимтанира илкьяйдали биру , ХІела биалли — букра-букули , бужра-бужули саби ! » ГІисани илдази иб : « ГьатІи гелешмеш чучил виалли , мекъличибти гІяхІли чили дуббуцахъес вирара ? Аммаки илдазивад Ил кевкасибти бурхІнира ляркьян , хІера илхІели илди дубра кабурцу » . ИлхІели илдази гІурра ца гьатІи буралара буриб : « Сагати палтарличибад чеббердили , дуркьа палтарличи чилилра декІа чехІебалта , сенкІун ил баралли сагати палтар заядирар , дуркьа палтарличира сагаси чІянкІила декІа балхІебиркур . Дуркьа тІагьнагІи сагати чягъирра кахІертІу , сенкІун сагати чягъирли тІагьнира гъяркавдахъу , чягъирра чяхІкадирар , тІагьнира заяли аркьян . Сагати чягъирра сагати тІагьнагІи кертІаб ! ДахъхІидиубти чягъир держибсилис сагати чягъирра хІейгахъу . Ил викІар : „ ДахъхІила гІяхІти сари “ » . « Инсаниятла Урши — сут бархІилара хужаим сай » . Гьачам сут бархІи ГІиса анкІила хъу байбяхъили аркьухІели , Илала мутагІялимтани дердили лугни , някъба суркдарили дукулри . Фарисейтани илдази иб : « Се саби хІушани бируси ? Сут бархІи ил бирес асубируси ахІенгу ! » ГІисани илдас жаваб бедиб : « ХІушани хІебелчІунрав гьатІи , Даудли сайра гушли сунела адамтира гушбиубхІели се барибал ? Илини Аллагьла юртлизи ацІили , кашишуна ахІи , цархІил адамли деркес асухІебирусилизи халдирути кьуцІри , суненира деркун сунела адамтасра дедиб » . ГІисани буруси даимбариб : « Инсаниятла Урши — сут бархІилара хужаим сай » . ЦархІил сут бархІира ГІиса киласализи вякьун ва халкьлизи гІевугьули калун . Илав сунела балуй някъ берубси ца адамра леври . ГІисани ил сагъваралли , иличивли Ил гІяйиблаварес багьандан , Низамла гІялимтара фарисейтара Иличи дигІянали хІеруди бирулри . Амма ГІисани илдала кьас балулри ва берубси някъла вегІлизи иб : « Айзи , иша , бегІлара байла тІашизи » . Ил айзур ва лебталалра гьала тІашизур . Илала гІергъи , ГІисани илдачи дугьайзурли , иб : « Нуни хІушази хьарбиулра : сут бархІи се барес асубирулира ? ГІяхІдешу яра вайдешу ? Жан дерцахънив яра илди харабдарнив ? » Илди лебличилра хІерра чедиберхахъурли , Илини ил чулахълизи иб : « ХІела някъ гьабати , гьари » . Илини някъ чебаахъибхІели , ил цархІил някъван сагъсили уббухъун . ГІисала къаршикарти , лебгІеб дебали гІясибиубли , ГІисачил се баралли гІяхІсил чула саби-ургаб пикрилизиахъиб . ВецІну кІира вакил чеббикІни . Ца бархІи ГІиса балга барес дубурличи ацІиб , абзур дуги Аллагьлис улгули , илаб беркІиб . ГІур шаладикибхІели , Илини Сунела мутагІялимти тІалаббарили , илдазибад вецІну кІира чеббикІили , вакилти бариб . Илди сабри : сунес Петр ибси чеура бедибси Симонра , илала узи Андрейра , Якьубра , ЯхІъяра , Филиппра , Варфоломейра , Матфейра , Фомара , Алфейла урши Якьубра , Вайерх ибси чеула вегІ Симонра , Якьубла урши Ягьудара , гІур ГІисас хаиндеш дарибси Ягьуда Искариотра . Вакилтачил вархли дубурличивад увяхІухъи , ГІиса диркьаличив тІашизур . Илаб Сунела мутагІялимтала ва лебил Иудеялизибадра , Ярусалимлизибадра , Тирла ва Сидонна дубаначирти шагьуртазибадра бакІибти бахъал адамти лебри . Илди ГІисала гъайличи лехІахъес ва Илизи саби излумазибад сагъбарахъес бакІилри . Жиндрала изай буцибтира илаб сагъбирутири . Илабти лебталалра къайгъи ГІисачи гачбикес сабри , сенкІун Илизиб лебилра сагъбируси цІакь гьанарулри . Илини илди руркъули сай : чи сая « талихІчевси » ? ! . МутагІялимтачи хІулбира ахьдуцили , ГІиса гъайикІесвяхІиб : « ТалихІчертирая хІуша , мискинти ! СенкІун Аллагьла Низам-зегъала дунъя хІушала саби . ТалихІчертирая хІуша , гьанна гушти ! ХІуша Аллагьли лукъахъурая . ИрхІилиртирая хІуша , гьанна дисути ! ХІуша дукаркІудая . ТалихІчертирая хІуша , адамти хІушачи гьимикарли биалли ва хІуша гьадирхъули , далтІули диадалли , Инсаниятла Урши багьандан хІушала уличи агруми чедирхьули диалли . Илгъуна бархІи хІуша шадли диреная ва разили тІяхІдикІеная ! Зубрачиб ХІушачи лебгІеб халаси шабагъат хІерли бирар ! Илди адамтала дудешхъаланира идбагунас тяп илгъуна сабри бируси . Амма хІушаб , давлачерти , балагь-кьадар дирар ! ХІушани лигІмат гьалабал чебаирая . ХІушаб балагь-кьадар дирар , гьанна делкъунти ! ХІушачи гашира чевкъар . Балагь-кьадар дирар хІушаб , гьанна дукаркІутас ! ХІуша кьудкьули агьидикІули дисудая . Лебилра адамти хІушачила гапбикІули биалли , хІушабра балагь-кьадарра дирар : илди адамтала дудешхъаланира къалпти идбагуни тяп илкьяйдали гапбирутири . Амма хІушази , Набчи лехІихъутази , Нуни бурулра : хІушала душмантачи дигичерли диреная , хІушачи гьимикартас гІяхІси биреная , хІушачи лягІнатбикІутас талихІ булгеная , хІуша далтІутас дулгеная . ХІела ца ляжилизи бяхъибсилис , итил ляжира кабуца . ХІела чела палтар кебисусилис хІева арбухахъесра диргаламалхъад . ХІези тиладиухъунсира гІелавяхІ чармайрид , беда , ва , хІела кебкайсули виалра , гІелабяхІ чарбара майкІуд . ХІед цархІилтани барили дигуси секІал , хІуни илдас бирен . ХІечи дигичевсиличи , иличи хІура дигичевли виадли , илизиб хІу гапвареси се леба ? СенкІун бунагькартасра чучи дигичебтицун дигахъу . ХІушаб кумекбирутасцун хІушанира кумекбирули диадалли , илис хІушаб сегъуна баркалла биэса ? СенкІун ил бунагькартанира биру . Эгер хІуни чеблалис арц , илди чардирниличи умут лебсилисцун дедлугули виадли , илизиб хІу гапвареси се леба ? Чебла чарбирни балухІели сари бунагькартанира арц чеблалис лугути . ХІушани илкьяйдали мабиридая ! ХІушала душмантачи дигичерли диреная , илдас кумекбиреная ва чеблалисра лугеная , ил чебихъниличи хьулра майкІудая . ИлхІели хІушаб халаси шабагъат кьадарбирар : хІуша ЧевяхІсила уршбили дирудая , сенкІун ИкІ гІяхІбаркь хІебалантачира гІясикартачира валли ряхІмукар сай . ХІушала ряхІмукар Дудешван хІушара ряхІмучертили диирая . Чилра судлизи марцид , хІура хІерцури . Чичилра гІяйибти чехІерхьадли — хІечира чехІерхьу . Чевурхен , хІечибадра чебкабурхар . Лугеная — хІушабра луга , чебчебли бицІили луга : хъячІкабарили , чІяхІ-чІяхІли калкьа . ХІуни сегъуна умцлали умцадра , илгъуна умцлаличил хІедра умцу » . ГІисани илдас ишгъуна буралара буриб : « Сукъурли сукъур гьавуцили викес вирару ? Илди кІелра курла бухІна кахІебиркуру , гьатІи ? МутагІялим сунела мугІяллимличив чевли виэс хІейрар , белчІуди таманбарибси мугІяллимгъуна ветарар . Сен хІуни хІела узила хІуйзибси пис чебиули , хІела хІуйзибси зехни чехІебиусири ? ХІуни хІела хІуйзибси зехни чехІебиули виадли , хІела узизи : „ Гьари , узи , хІела хІуйзибси пис дурайсисну “ — или , викІес хІу секьяйда вирусири ? КІибяхІян сайри хІу ! ХІуни гьаланачи хІела хІуйзибадли зехни дураса , хІела узила хІуйзибад пис секьяйда дурайсусил гІур чебиидну . ГІяхІси галгаличир вайти цІедеш хІедашар , вайси галгали гІяхІти цІедеш хІелуга . Гьарилра галгала хІял иличирти цІедешличибли саби балуси . Я занзиличирад инжир , я муръухьличирад тІутІи хІедурчу . ГІяхІси адамли сунела уркІила духІнарти гІяхІдешлумала хазнализибад гІяхІси дурайсу . Вайси адамли сунела уркІила вайдешла хазнализибад вайси дурайсу . Адамла уркІилар лерти саргу мухІлиларадра дурадиркути . Набчи : „ Арикар , Арикар ! “ — или , дугьадилзули , Нуни бурибси хІушани сен хІебирутирая ? Набчи вашуси , Дила гъайличи лехІихъуси ва сунези бурибси бируси гьарил адам чичил мешууцес вирарал Нуни хІушази буришав ? Ил мешуси сай юрт барес кьасбарили , мурхьси хьулчира абитІи , ил къаркъаличибси хьулчиличиб белшунси адамличи . Шин дахъдаили хІеркІ юртличи чедиберхурхІелира ил юрт , гІяхІси хьулчиличиб белшунси биъни багьандан , шикьалра хІебухъун . Амма сай Дила гъайличи лехІихъули , сунези бурибси хІебируси мешууцес асубирар хьулчи ахІебитІи юрт тІашбатурси адамличи . Шин чедидухъунхІели , юрт илмадан гъятІкабиуб . Илала мерлар урцІницун сарри калунти » . Даршла бекІла къараваш араварни . Халкьлизи Сунени дурес пикридарибти гьар секІалра дурили , ГІиса Капернаумлизи чарухъун . Даршла бекІла левли сай сунес дебали ахІерси , бебкІала урехилизивси къараваш . ГІисачила хабар бакьили , ил хІуребала бекІли Иличи жугьутІунала тямадаби бархьиб — вакІили , сунела къараваш верцахъни тиладибарахъес . ГІисачи бакІили , илди халаси къайгъиличил тиладибухъун : « Ит даршла бекІ ХІуни сунес кумекбаресра лайикьси адам сай , итис нушала халкьра дигахъу , итини сабри нушаб киласара барахъибси » . ГІиса илдачил варх арякьун . Ил сунела юртличи гъамиубхІели , даршла бекІли сунела юлдашуни ГІисас гьунибаахъес бархьили , Илизи бурахъиб : « Я Арикар ! Къияйзимаркуд , ХІу дила юртлизи ацІили , ХІуни дила хІурматбарес ну лайикьлира хІергус . ХІера , илбагьандан ну ХІед гьуниваэс хІекІира — дила пикрили , нуни илгъуна баресра лайикьли ахІенри . Амма ХІуни ца гъайадри — дила къараваш сагъкайри . Нура цархІилла арилиувси адам сайра , амма дила арилиубти бургъантира леб . Илдазивад цализи „ Укьен “ — или , бурасли , ил аркьян , цархІиллизи „ Иша ваши “ — или , бурасли , лявкьян . Къаравашлизира „ Ит секІал бара “ — или , хъарбарасли , илинира бирули сай » . Илди гъай дакьили , ГІиса тамашакайуб ва Сунес гІелабадли лябкьути халкьличи дугьайзурли , иб : « Нуни хІушази бурулра : Набчи ишабсигъуна бирхауди Израиллизибра чехІебаира » . ГІисачи бархьибти чарбиубхІели , къараваш сагъкайубли варгиб . Наинлизирси гамъала урши мицІирварни . Камси заманала гІергъи ГІиса Наин бикІуси шагьарлизи арякьун . Иличил барх сунела мутагІялимтира бахъал халкьра лебри . ГІиса шагьарла къапуличи гъамируси замана , илаб бебкІара сабра лябкьути къаршибикиб . Ил гамъаси нешла цайли-ца урши сайри . Нешлис гІелабад шагьарлизибад лябкьути бахъал халкьра лебри . Ил чераили , язихъризурли , иличи дугьайзурли , ГІисани иб : « Рисмарисуд » . ГІур гъамиубли , ГІиса ганзиличи гачикиб . БебкІа хъуцІрумачиб архути тІашбизур . ГІисани иб : « Жагьил адам , хІези викІусира , айзи ! » ВебкІибси ахъиубли кайиб , гъайикІесвяхІиб . ГІисани ил гІелавяхІ чарварили , сунела нешличи вархьиб . Лебилра уркІбухъун ва Аллагьлис дезабикІесбяхІиб : « ЧевяхІси идбаг нушала ургав вагьариуб . Аллагь Сунела халкьлис кумекли виэс вакІиб » . ГІисачила ил хабар лебилра Иудеялизира алавчарти мераначира тІинтІбиуб . Шизиб бизахъан ЯхІъяс ГІисала жаваб . Сунела мутагІялимтани лерилра илди анцІбукьлумачила ЯхІъязи буриб . ЯхІъяни кІел мутагІялим сунечи тІалаббарили , илди Арикарлизи « ВакІес гІягІниси Баягъи ХІу сайрив , яра нуша цархІил вакІахъес хІердикІес гІягІнилив ? » — или , хьарбаахъес бархьиб . ГІисачи бакІили , илдани иб : « Нуша ЯхІъяни дархьибтира ХІези хьарбаахъес : „ ВакІес гІягІниси Баягъи ХІурив , яра нуша цархІил вакІахъес хІердикІес гІягІнилив ? “ » Ил замана сабри ГІисани бахъал халкь излумазибадра , гІядабти зугІлумазибадра , гІясикар жиндразибадра сагъбарибти ва бахълис хІулбала шала чарбарибси . Илдас жаваблис ГІисани иб : « Дукьеная , хІушани чедаибтачилара дакьибтачилара ЯхІъязи бурая : „ Сукъурти гІурра чебианкабиублири , гІяргаби аракабиублири , кьявгала изайзибти умукабиублири , гІянцІаби бикьанкабиублири , бебкІибти мицІиркабиублири , мискинтачи ГІяхІ хабарра биулри . Набчи васвасхІейубси ирхІиливси сай “ — или » . ЯхІъяни бархьибти арбякьунхІели , ГІиса халкьлизи ЯхІъячила гъайикІесвяхІиб : « ЧІянкІ авлахъличи хІуша селичи хІердикІес дякьунрая , дягІли лавшарбируси чІигІяличив ? Гьу , чІянкІ авлахъличи селичи дякьунрая ? Гьайбатти палтарла вегІ адам чейэхІе или гьанбикибу ? Амма жагати палтарра челгьули , эркиндешлизиб хІербирути , — илди кІялгІяла тавхунтазибгу бирути . ХІушаб чи чейэхІе или гьанбикиба ? Идбагу ? Идбаг хІушани чеира , хІушази бурулра , ЯхІъя идбагличивра чевяхІси сай . Дурхъаси жузлизиб сунечила ишкьяйда белкІунси : „ ХІера , Нуни ХІечив гьалав Дила вакил урхьулра , илини ХІед гьалаб гьунира хІядурбируси “ . Нуни хІушази бурулра , адамтала кьамлизив цалра ЯхІъячив чевяхІсилизи халареси агара . Аммаки Аллагьла Низам-зегъала дунъяличив виштІасира иличив чевяхІси сай » . ЯхІъяни дурути дакьибти лебил халкьли , хІекь бурчантанира балли , ЯхІъязи саби базахъили , Аллагьла баркьудлуми дархьти диъни марбариб . Амма фарисейтанира Низамла гІялимтанира Аллагьли хъарбарибси чехІесили , ЯхІъязи саби базахъес кьабулхІебикиб . ИлхІели ГІисани хьарбаиб : « Нушала заманала адамти Нуни чичил цугбуциша ? Илди чичи мешулив ? Илди мешути саби майдайчи кабиибти ва цабехІлизи-цабехІ ишкьяйда вявбикІути дурхІначи : „ Нушани сяхІбатла макьам бяхъилихьалли , хІушани делхъ хІедарра , нушани марайси макьам бяхъилихьалли , хІуша дисихІедиирая “ . ЯхІъя вакІиб , ил я кьацІли хІевкун , я чягъирли хІевжиб , амма хІуша илис „ Илизиб жинд леб ! “ — или дикІулрая . Инсаниятла Урши вакІиб . Ил укра укун , ужра ужиб — хІуша биалли дикІулрая : „ ХІердикІеная , хІекь бурчантала ва бунагькартала вархкья , канихъус ва держла тІагьа — Ит сай ! “ Амма Аллагьла пасихІдеш лебилра илала дурхІнани марбирули саби » . Хьунул адамли бизили тІембикІуси гІявадешли ГІисала кьяшми дакиб . Ца пулан фарисейли ГІиса сунечил вархли кьацІли укахъес живариб . Ил фарисейла хъайгІи ацІили , кьумурла мякьла кайиб . Ил замана шагьарлизир хІеррируси , бунагькар сарливан ралуси ца хьунул адам , ГІиса ил фарисейличив хІерейс укес вакІили левни багьурли , тІемла гІявадешличилси хъабара хили , ила ракІиб . ГІеларадли гъамриубли , рисули каризурхІели , ГІисала кьяшмачи каркути сунела нургъбира чурмачил душкили , байра рикІули , гІур гІявадешра чертІили , Илала кьяшми суркдиресряхІиб . Ил чебаили , ГІиса сунечи живарибси фарисейлис гьанбикиб : « Нагагь Ит идбаг виалри , сунечи гачриркуси бунагькар адам риънира бали » . Амма ГІисани илизи иб : « Симон , Наб хІези бурес дигуси леб » . Ил викІар : « Бура , дила МугІяллим » . ХІялалдатурти чеблумачила бурала . ГІисани иб : « Ца адамла лебли саби чеблалиубти кІел адам . Цаличибси чебла шударш динарла , цархІилличибси биалли — шуцІали динарла сабри . Чеблуми ахъес хІебирухІели , илини илдала чеблуми хІялалдатур . Бура , гьари , илдазивад чидилла диги иличи имцІали бирара ? » Симонни жаваб бедиб : « Дила пикрили , сунес дахъал арц хІялалдатурсила имцІали бирар » . ГІисани илизи иб : « ХІуни бархьли белгибарири » . Хьунул адамличи ласяхъили , Илини Симоннизи иб : « ХІуни иш хьунул адам чериулрив ? Ну хІела хъули вакІира , хІуни наб кьяшми дирцахъес шин хІегири . Ишини биалли , сунела нургъбачил Дила кьяшми дирциб ва сунела чурма суркдариб . ХІу набчи байхІейкунри , иш биалли , Ну иша ацІибхІейчирад рехІрихьили , гьаннара Дила кьяшмачи байрикІули лерал . ХІуни Дила бекІ зайтун гІявадешли хІебакири , ишини биалли тІемла гІявадешличил Дила кьяшми булан дакиб . Сен барибсил Нуни хІези бурис : ишала дахъал бунагьуни хасаркадатурти сари , илбагьандан ишала дигира цІакьти сари . Сунела бунагьуни камли хасардатурсила цархІилтачи дигира камли дирар » . ГІисани ил хьунул адамлизи иб : « ХІела бунагьуни хасаркадатурти сари » . ГІурилти гІяхІли чузи саби бикІутири : « Чи сайсира Иш бунагьунира далли хасардалтуси ? » Амма ГІисани хьунул адамлизи иб : « Аллагьличи хІела рирхнили сарри хІу рерцахъибси . Аррукьен паргъатли » . ГІисани шагьуртикад гІяхІ хабар тІинтІбирули сай . Илала гІергъи камси замана арбякьунхІели , ГІиса Аллагьла Низам-зегъала дунъяличила бурули , шагьуртазира шимазира чедиверхур . Сунела вецІну кІира вакилра вайти жиндразибадра излумазибадра сагъбарибти ца-чумал хьунул адамра Иличил бархли лебри . Илдала лугІилизиб лебри : сунезирад ГІисани верхІел жинд дураибси ва сунес Магдалина бихьибси Марияра , Гьирадла халалгъуна буюрчили сайси Хузла хьунул ИгІяйнара , Сусаннара ва бахъал цархІилтира . Илдани чула лебдешлизибад ГІисара мутагІялимтира хІяжатти гьар секІайчил гІеббурцулри . Хъубзарличила ва гьеличила бурала . Иличи декІар-декІарти шагьуртазибадли халкь башутири . Цагьачам , бахъал халкь цалабикибхІели , ГІисани илдас ца бурала буриб : « Гье дегІес хъубзар дуравхъун . Илини делгІухІели цацадехІти гье гьунила дубла кадикиб . Илдазирад цацадехІти ганзкадариб , цархІилти биалли , дакІили арцанта дергун . ЦархІилти гье — къаркъубарси ванзаличи кадикиб , чедакІиб , амма шин агни багьандан чедакІибти деръуб . ЦархІилти занзубала урга кадикили , эркинни дерхъибти занзубани илди гІянддакІиб . ЦархІилти биалли , тухъси ванзаличи кадикили , чедакІиб ва дегІунти гьеличиб даршнали имцІаси сабухъ гиб » . Илди гъайра дурили , ГІисани иб : « Бакьес лихІби лерсини бакьаб ! » МутагІялимтани Илизи буралала мягІна сегъуна саби или хьарбиэскабииб . Илини иб : « Аллагьла Низам-зегъала дунъяла анцІбукьуни дагьахъес хІушаб имкан гибси саби . ЦархІилтас буралабазир кавлан , илбагьандан илдани хІербикІули чехІебиу , лехІихъули хІебикьу . Ил буралала мягІна ишгъуна саби : гье — илди Аллагьла гъай сари ; Гьунила дубла кадикибти ибси — илди гъайла бакьибти адамти саби ; амма илбис бакІили , бакьибси гъай илдала уркІбазибад бигІи арбухибти адамти саби , илди бирххІеахъесра , хІеберцахъесра багьандан . Къаркъубар ванзаличи кадикибти ибси — бакьибси гъай чули разидешличил кьабулбирути , амма чІумаси кабизалачебдеш агарти адамти саби , ил багьандан цакамси манзиллис илди динничи бирхарар , амма къияндеш чучи чебуркъибихІиб илдани гьандуцес хІебирар ибси саби . Занзбази кадикибти гье ибси — илди чузи бурибси гъай бакьибти адамти саби ; амма илдала гІямру аркьули сари , чула къайгъназира , арцлизира , гІямрула лазатуназира ахъили — илдала лугнира дикьхІедикьурли кавлули сари ибси саби . Тухъси ванзаличи кадикибти ибси — бакьибси гъай чула хІялалси , умуси уркІилизиб бихІути , кабизалачебдешличибли чула сабухъ бурчути адамти саби ибси саби . « ХІуша цархІилличи севан лехІдилзулраял пикридухъеная » . Алкахъунси шямличи чилилра вакъ чекахІебирхьу яра тахла уди кахІебирхьу , абицІутани шала чебиэсли , сунела мерличи кабирхьу . ЯкьинхІебиубли калеси дигІянасира лебси ахІен , ашкархІебиубли , чеди дакІухІебухъеси секІалра лебси ахІен . Гьари , хІуша цархІилличи севан лехІдилзулраял пикридухъеная . Сунела лебсилис гьатІира луга , сунела агарсилизибад биалли , лебгу или гьанбиркусира балли кебкайсу » . Гьачам ГІисачи нешра узбира бакІиб , амма чукурбикибти халкьла бахъдешли , Иличи гъамбиэс хІебиуб . Илизи багьахъур : « ХІу чеэс дигули , ХІела нешра узбира кьакьалаб тІашли теб » . ГІисани илдази иб : « Дила нешра узбира — Аллагьла гъайличи лехІихъанти ва ил бузахъути адамти саби » . Урхьначиб бурям тІашаъни . Гьачам ГІиса Сунела мутагІялимтачил варх къаякъличи айиб ва илдази иб : « Даширая шарала итил дубличи детахъдулхъехІену » . Илди гьайбиуб . Къаякъ батбихьибхІели , ГІиса ускаун . Хапли шараличиб бурям бехІбихьиб ва къаякъ шинни бирцІесбяхІили , илди урехилизи бушиб . МутагІялимтани гъамбиубли ГІиса чеваргъахъиб ва иб : « Арикар ! Арикар ! Нуша улхулирагу ! » Илини , чеваргъили , дягІра рамчанира тІашдизахъур . Илди ряхІятдиуб ва лехІдеш чебихьун . ГІисани мутагІялимтази иб : « ХІушала дирхни чинаба ? » Илди уркІбухъи ва тамашакабиубли , цализи-ца бикІулри : « Сунени буюрикІули , дягІра шинра далли мутІигІдируси , иш чи саяра ? » Жиндралаиубсилизирад жиндри гьадяхъни . Илди Галилеяличи бяхІчили кабизурси Герасинлантала ванзаличи хьурабиуб . ГІиса шарала дубличи дуравхъунхІели , Илис шагьарлизивадси сунези жиндри хьурадиубси адам къаршиикиб . Ил гьалавал палтар агарли вашулри ва хъайгІив ахІи хІябрала хъулразив хІерирулри . Ил илдани инжитирули вахъхІи сайри . Някъбира кьяшмира рахажуначил дуцахъили вилгьули хьалли , жиндрани гьалакварибхІели , рахажунира къябкаили , ил вебшили чилра агарихІи арашусири . ГІисани жиндрази ил адамлизирад дурадухъахъес буюрбариб . ГІиса чеили , вявра или , Илала гьалав кьукьмусикиб ва ахъси тІамаличил иб : « ГІиса , ЧевяхІси Аллагьла Урши , набзибад хІед се саби гІягІниси ? ХІези нуни тиладибирулра инжитхІерахъес ! »  ГІисани илизи хьарбаиб : « ХІед чи бикІара ? » Илини жаваб бедиб : « ХІуреба » . СенкІунал адамлизи дахъал жиндри хьурадиублири . ГІисази жиндри тиладидухъун : « Нушази лутІи агарси хандакьлизи дукьеная майкІудгу » — или . Цурмала хІенкь . Илаб , дубурличиб , гІяйкабикІули цурмала халаси хІенкь лебри . Жиндрани ГІисази ихди цурмази хьурадиахъес пурбанбарагу — или , тиладибариб . Илини ихтияр бедиб . Адамлизирад дурадухъи жиндри цурмази духІнадерхур , амма лебил хІенкь шарала ахъси дубличибад шиннизи тІяхІкабухъун ва алхун . Бетаурси анцІбукь чебаили , цурмала хІенкьулабани шагьарлизиб ва алавчарти мераначиб халкьлизи буриб . Биубси чебаэс халкь чукурбиркесбяхІиб . ГІисачи бакІибхІели , палтарра чекагьурли Илала гьала кайибси , духули гъайикІуси адам чеили , илди урухбиуб . Илизирад жиндри дурайули чебаибтани ГІисани ил секьяйда сагъварибал илдази бурутири . Герасинна мерличибти лебилра халкь бахъ дебали урухбиубли , ГІисази тиладибухъун , чула мер-муса дархьдатурли арукьяхъес . Ил къаякъличи ацІиб ва чарухъун . Сунезирад ГІисани жиндри дураибси адам Илизи сайра вархли арукахъес тиладиухъун . Амма ГІисани ил гІелавяхІ чарвариб , или : « ХІела хъайгІи чариину , Аллагьли хІед барибсиличила халкьлизи бура » . Ил адам чариуб ва сунес ГІисани барибси чебяхІси гІяхІличила лебилра шагьарлантази бурескайиб . Яирла рурси мицІиррарни ва някъ гъамбарили хьунул адам сагъриахъни . ГІиса Галилеялизи чариубхІели , Иличил гьунибаэс бахъал халкь бакІиб , сенкІун лебилра Иличи хІерлири . Тяп ил замана Иличи киласала бекІ сайси , сунес Яир бикІуси адам вакІиб ва , Илала гьалав кьукьмусра икили , Илизи сунела хъайгІи ацІахъес тиладиухъун , сенкІун илала , вецІну кІира дуслацад гІямрула , цайли-ца лерси рурси рубкІулри . ГІиса иличил ватихьиб ; бахъал халкьли Ил алавкавцили гъяжвариб . Ца хьунул адам вецІну кІира дус хІи дашнила изай руцилри . Илини сунела лебилра лебдеш тухтуртас харжбарили хьалли , ил чилилра сагърарес хІебиуб . ГІеларадли гъамриубли , ил ГІисала пяляшла дубличи гачрикиб . Илмадан илала хІи тІашдизур . ГІисани хьарбаиб : « Набчи чи гачикиба ? » Амма лебилра гачхІедикира или хъяма биркьулри . ИлхІели Петрли иб : « Арикар , ХІукІун чукурбикибти халкьли алавкавцили гъяжварилри » . Амма ГІисани гІурра иб : « Юх , Набчи чирил гачикиб . СенкІун Набзибад цІакь дурабухънира балли гьанаур » . ИлхІели , дигІянрикили калес имканхІебикІни багьурли , гьала дурарухъи ва кьукьмусра рикили , хьунул адамли се сабабли Иличи гачрикибал ва секьяйда илмадан сари сагъриубал лебилра халкьла гьалаб буриб . ГІисани илизи иб : « ХІу , Дила рурси , хІела рирхнили саррину сагъриахъубси , паргъатли аррукьен » . ГІисани илди гъай дурили бекІхІейубли левалли , киласала бекІла юртлавад вакІибси ца адамли иб : « ХІела рурси ребкІиб . Гьанна МугІяллимлис бекІмахмалхъад » . Илди гъай дакьили , ГІисани илизи иб : « УрухмакІуд . ЧІянкІли вирхен , рурси сагъкарирар » . Юртла ухІна айцІухІели , Илини , Петрра , ЯхІъяра , Якьубра , рурсила неш-дудешра ахІенти , сунечил бакІахъес хІебатур . Юртлабти лебилра ребкІибсила чебкад бисулри , агьибикІулри . ГІисани илдази иб : « Дисмадисудая , рурси ребкІили ахІенну , русаи сари » . Рурси ребкІни балули , Иличи лебилра дукарбяхІиб . Амма ГІисани , илала някъра буцили , тІамадариб : « Рурси , аризи ! » Ил мицІиркариуб ва харчризурли аризур . ГІисани бегІтази рурси кьацІли рахахъес буриб . Рурсила бегІти тамашакабиуб . ГІисани илдази бетаурсиличила чизилра хІебурахъес хъарбариб . ВягІза бирахъес ва адамти сагъбирахъес вецІну кІира бархьни . ГІисани вецІну кІиралра вакил тІалаббарили , адамтазирад лерилра жиндри дурайахъес ва излумазибад илди сагъбирахъес ари-цІакь дедиб . Илини илди Аллагьла Низам-зегъала дунъяличила халкьлизи бурахъесра , излумазибад адамти сагъбирахъесра бархьиб . Илдази иб : « АрхІяли дурадулхъухІели селра камайсидая : я тІерхьа , я тавра , я кьацІ , я арц , я дарс чегьес кІидехІэсти палтар . Чидил юртлизи адацІадалра , ардукьеси замана сабаайчи илар каленая . Нагагьла чинар-биалра хІуша хьурахІедарадалли , ил шагьарлизирад аркьухІели , хІушани чучи се хІерлил багьахъес багьандан , хІушала кьяшмачи илар чеакунти хясара далли пяхІдарая » . МутагІялимти арбякьун ва , гьар мерлаб ГІяхІ хабарра бурули , зягІиптира сагъбирули , шимазибад чедиберхур . ГІиса улгнили Гьирад вачаирхахъули сай . Лерилра илди секІайчила бакьили , мер-мусала халал бекІ Гьирад вачавархиб , сенкІун цацабехІти бикІулри : « ЯхІъя мицІиркайубли сай » , цархІилти биалли , « ЯхІъя вакІили сай » , хІябэстира — « Гьалабла жявси заманала идбагуназивад чидил-саял ца идбаг мицІириубли сай » . Амма Гьирадли иб : « Нуни ЯхІъяла бекІ чеббяхъяхъирагу , чи сайсира сунечила набзи ил хабар бакьахъибси ? » Илис ГІиса чеэс дигулиахъиб . Шел азир кьацІли бахни . ЧарбиубхІели , вакилтани бякьунихІир лерилра чули дарибтачила ГІисази буриб . Ил , сунечил бархли илдира арбукили , Сай мутагІялимтачил илав цайухъесиэси , Вифсаида бикІуси шагьарличи гъамихІибси адамти агарси мерличи арякьун . Амма иличила багьурли , бахъал халкь Илис гІелабад арбякьун . Илини илди разили кьабулбариб ва илдази Аллагьла Низам-зегъала дунъяличила хабуртира дурули , зягІипкардеш лерти сагъбирули , калун . БархІехъла замана гъамбиубхІели , вецІну кІира вакил Иличи дугьабизур : « Ишди халкь чус хьурабиэси мерра , сегъуна-биалра беркалара баргахъес алавчарти шимази бархьагу , сенкІун иш адам хІерхІейруси мер сабину » . ГІисани илдази иб : « ХІушани бахеная » . Илдани иб : « Нушала лерал-лерти шел кьацІра , кІел бялихъра сарну , хІебиалли , ардякьи лебил халкьлис даэстицад берклуми асалли ахІенси ? » Илаб шел азирцад адам лебри . ГІисани Сунела мутагІялимтази иб : « ХІушани илди гьар кьукьялизиб шуцІали адам биэсли бутІили кабатирая » . Ил викІуси барили , лебилра кабиахъиб . ГІур касили шел кьацІра кІел бялихъра , ГІисани , закибяхІ хІеръили , баркатладарнила балгара белчІи , бутІнаддариб ва илабти адамтас дутІахъес Сунела мутагІялимтази дедиб . Лебилра букули белкъун ; калунти бутІнани вецІну кІира чІап дицІахъиб . Петрли ГІиса МасихІ сайливан кьабулбирули сай . Цагьачам , ГІисани , сайцун кайили балга бируйхІиб , чебакІибти Сунела мутагІялимтази хьарбаиб : « Чи сай бикІули Наб адамти ? » Илдани жаваб бедиб : « ЦабехІ ХІу — Шизиб бизахъан ЯхІъя сай , цархІилти — Илияс идбаг сай , цацабехІти биалли , ит вебкІибихІивад айзурси , жяв заманала идбагуназивад ца сай бикІули саби » . Илини хьарбаиб : « ХІушала пикрили , Ну чи сайра ? » Петрли жаваб бедиб : « ХІу — Аллагьла МасихІ сайри » . ГІисани Сунела ажайчила гьалахили бурни . Амма ГІисани , чизилра хІебурахъес чІумали хъарбарили , илизи иб : « Инсаниятла Уршиличи дахъал къиянти чевкъар . Киласала хала тямадабани , хала кашишунани , Низамла гІялимтани Ил бекІлилра мучлахІейру ва каршу . Амма хІябэсил бархІи Ил мицІирирар » . ГІямру сен-сен детахъахъес ва мяхІкамдарес вирарал . ГІур ГІисани , лебтачилра дугьайзурли , иб : « Сунени сунела жан кадихьили , Набчил варх вакІес дигуси левиалли , ил Наб гІелавад вакІаб ва гьарилли сунечи чебуркъибси дехра бихаб — сай наб гІелавад вашес кьасбарибхІели . Сунела гІямру дерцахъес дигусини илди детихъахъу . Амма Ну багьандан сунела жайзивад ухъунсини биалли , илди уцахъу . Лебил дунъя сунела бетааллира , адамлис се гІяхІдеша , эгер сунени сай заявиралли яра каршалли ? Набзивадра Дила девлизивадра чи уруз-гІелумиаллира , Сунела , Дудешла ва Аллагьла дурхъати малаикунала чебяхІдешла рурхІнилизив вакІибхІели , илизивад Инсаниятла Уршира уруз-гІелумирар . ХІекьдеш бурулра , Ишаб тІаштазибад цацабехІли бебкІала хІял багьес гьалабал Аллагьла Низамла-зегъала дунъя чебиу » . Илди дурибхІейчирад гехІел бархІи ардякьунхІели , Сунечил бархли арбукили Петрра , ЯхІъяра , Якьубра сайра , ГІиса балга барес дубурличи арякьун . УлгухІели , Илала дяхІла сипат хапли барсбиуб , палтарра дяхІиван цІубли лямцІдикІесдяхІиб . Иличил кІел адам ихтилатбикІулри . Илди зубрала пархли-рявли шалабарибти ва Ярусалимлизиб ГІисас кьадарбирусиличила гъайбикІути Мусара Илиясра сабри .  Петрра илала бархкьябира цІакьли бусулри . ЧебаргъибхІели ГІисала асилдешла шалара , Илала мякьлаб тІашти кІел адамра чебаиб . Илди ГІисачибад арбукьес балбизурхІели , Илизи Петрли иб : « Арикар , нушаб ишаб лебгІеб гІяхІил саби ! Дашираягу , ишар хІябал чятир дирехІе , ца ХІед , ца Мусас , ца Илияслис » . Петрли сай сейкІулилра балули ахІенри . Илини ил бурухІели , багьарбиубли гъагулли , илди сунела дяхІцІили кІапІбариб . Саби хапли гъагуллиуб багьарбиубти мутагІялимти уркІбухъун . Илдани гъагуллизибад тІама бакьиб : « Ил сай Дила черикІла Урши . Иличи лехІдилзеная ! » Ил тІама хІебикьанбиубмад , илдани сайцун ГІиса чеиб . ИлхІели чули чедаибтачила мутагІялимтани чизилра хІебуриб . Жиндралаиубси дурхІя сагъварни . ГІергъила бархІи , саби дубурличибад чарбирухІели , ГІисас бахъал халкь гьунибаиб . Илдазивад ца адамли вявбяхъиб : « МугІяллим ! Нуни ХІези дила левси цайли-ца уршиличи хІеръахъес дебали тиладибирулра . Жиндри дяхІили , урши чІярикІесирхІяхъу , туми дуцили левил дянгкалзахъу , хьулухьма тІутІуикІахъу ва вахъхІи вархьхІелтули , гІязабуркІу . Нуни ХІела мутагІялимтазира уршилизирад жиндри дураахъес тиладибаррагу , илданира селра барес хІебиуб » .  Илис жаваблис ГІисани иб : « Агь , ишди адамтала кабизалаагриличи ва бирхаудиагриличи хІеръаягу ! Ну сецадхІи хІушачил варх виэс ва хІушани дирутачи Нуни гІурра сецадхІи сабурбарес вирусира ? Гьари , хІела урши иша ка ! » Лявкьули левли урши жиндли , хІялбакІахъили , ванзаличи кайкахъиб . ГІисани жиндри дугІаиб ва сагъварили урши сунела дудешлизи ведиб . Аллагьла ахъриличи лебил тамашабиуб . Сунени дирутачи тамашабирни чебаили , ГІисани мутагІялимтази иб : « ХІушала лихІба бакьаб ва хъумра мартаб : Инсаниятла Урши адамтала някъбази ведлуга » . Илди гъайла мягІна илдани хІергъиб . Илди дигІянаси мягІна лебти гъай сарри , илбагьандан илдани ил багьесра хІебири . Амма Илизи чузи бурибсила мягІна се сабил хьарбаэсра илди урухкІулри . Илаб саби мутагІялимтазивад чидил халасил белгибирули жал бетаур . ГІисани , илдала уркІбазибси пикри багьурли , ахъуцили виштІаси дурхІя Сунела мякьла катур ва илдази иб : « Ну багьандан иш дурхІя кьабулварибсини , Нура кьабулирулра . Ну кьабулварни , Ну иша Вархьибси кьабулварни саби . ХІушазивад бегІлара виштІал халасили вирар » . Чихъали бахъалу ? . ГІисала гъайлис жаваблис ЯхІъяни иб : « НасихІятчи , нушани ХІела у гьанбушили , адамтазирад жиндри дурайуси ца адам чеира . Ил нушачил вархли вашхІешни багьандан , нушани илис къадагъабарира » . ГІисани илизи иб : « ХІушачи къаршили ахІенси , ил хІушагІевли сай , къадагъамабиридая » . Иш дунъяра батурли , Сай зубрачи айсуси замана чесабиули биъни багьандан , ГІиса Ярусалимлизи вяхІиуб . Сунес гьалаб Илини Сунела кумекчиби бархьиб . Илис гІягІнити гьар секІал хІядурдарес багьандан илди самариялантала шилизи арбякьун . Амма ГІиса Ярусалимлизи аркьуси виъни балули , шантани Ил хьурахІериб . Ил чебиули , ГІисала мутагІялимти Якьублира ЯхІъянира иб : « Арикар , дигадли , нушани закибад цІа кабацІахъили , ихди талапбарахъес бурехІе ? » ГІисани , илдачи гІелавяхІ ласяхъили , къадагъабариб . ГІур илди цархІил шилизи арбякьун . Илдани чула архІя даимбариб ва гьуйчив къаршиикибси ца адамли ГІисази иб : « Арикар ! ХІу чина аркьядлира , ну ХІечил вархли лявкьяс » . ГІисани илизи иб : « Гурднас тІярхъубира , арцантас пукьнира лер , амма Инсаниятла Уршилис бекІ кабихьесалра мер агара » . ЦархІиллизи биалли ГІисани иб : « Наб гІелавад ваши » . ГІисачи дугьайзурли , ил тиладиухъун : « Дила Арикар , гьаланачи ну дила хъайгІи чариубли , дила дудеш хІяриихьахъес пурбанбара » . ГІисани илизи иб : « БебкІибти илабтани хІярибихьаб , хІуни арякьи , Аллагьла Низам-зегъала дунъяличила гІяхІ хабар бура » . ГІисази цархІиллира иб : « Арикар , нура ХІед гІелавад лявкьясну , гьаланачи дила хъайгІибтачи вякьи , гІяхІил каленая или бурахъес пурбанбара » . Илизи ГІисани иб : « Сунела някъбани дураз буцили гІергъи , гІур гІелавяхІ ласяхъили хІерикІуси чилра Аллагьла Низам-зегъала дунъяличи хьуликІес хІейрар » . ВерхІцІану кІира мутагІялим булгахъес бархьили саби . Илала гІергъи Арикарли гІурра верхІцІану кІира мутагІялим чеббикІиб , кІи-кІили бутІиб ва Сай укьес кьасбарибти лерилра шагьуртазира шимазира сунес гьалаб бархьиб . ГІисани илдази иб : « Диршес арши дахъли , бузести камлину , хІушани аршила вегІлизи гІурра аршикьянаби бархьахъес тиладибарая . Дукьеная : Нуни хІуша буцІала хІенкьлизи мукьриван дурхьулрая . Я тавра , я гавлаг , я дабруми камайсидая ва гьуйчиб чисалра салам малугадая . Чила-биалра юртлизи адацІибхІели , хІушани гьаланачи „ Иш юртлис балгундеш ! “ — илира ая . Эгер ил юртлизив балгундешличи лайикьси адам къаршиикалли , хІела балгунси салам илис бирар , амма илгъуна адам хІейалли , хІуни илис бедибси саламра хІечи гІелабяхІ чаркабирар . ХІуша илдала лебсигъунси секІал букули , бужули , ил юртлизир каленая , сенкІун хІянчизарлис хІекь бедни — чебла саби . ХІуша хъали-хъайгІи мадашудая . Эгер хІуша чидил-биалра шагьарлизи дакІибхІели , хІуша илар хьурадарадалли , хІушаб гибси секІалра букеная ; илдала изутира сагъбиреная ва илдази дикІеная : „ Аллагьла Низам-зегъала дунъя хІушачи гъамбиубли саби ! “ Нагагьладан дякьунси шагьарлизир хьурахІерадалли , кьакьала дурадухъи , бурая : „ ХІушала шагьарлизир нушала кьяшмачи чеакунти хясара далли пяхІкадарили хІушаб далтулра . Амма Аллагьла Низам-зегъала дунъя сабиули биънира хІушани хъуммартидая “ . ХІушази бурулра , баягъи БархІи сабаибхІели , ил шагьарлисичиб Содомлис кункли бирар . Балагьуни хІед , Хоразин шагьар ! Балагьуни хІед , Вифсаида шагьар ! Нуни хІушази чедаахъибтигъунти итди гІяламатла анцІбукьуни Тирлизирра Сидоннизирра чедаахъибти диаллири , сиркьнира чекагьурли , палдара чекьурли , илди жявлил Аллагьлис мукІурбикІи . Кьиямала бархІи Тирлисра Сидоннисра хІушаблисичиб къулайли бирар . ХІура , Капернаум , зубрачи ахъбурцури или гьанбиркулив ? Юх , хІу жагьаннабла бухІна кабиахъури ! ХІушачи лехІилзан Набчи лехІилзанра сай . ХІуша кьабулхІейран , Ну кьабулхІейранра сай . Ну кьабулхІейруси Ну иша Вархьибсира кьабулхІейран сай » . ГІисани бархьибти верхІцІану кІира мутагІялим шаддешли бицІили чарбиуб . ГІисачи дугьабизурли , илди бикІулри : « Арикар ! Нушани ХІела у гьанбушили , буюрбарибхІели , илбисунира далли нушачи лехІихъули сари ! » ГІисани илдази иб : « Закибад лямцІван кабиркуси илбис Нунира чебаира ! Чебиулраягу , Нуни хІушаб чІичІлуми ва гІякьрабти кьяшмачил ганздирахъесра , душманна лебил цІакьличир чедидиркахъесра хІушаб ари гира — хІушаб селра диргалара хІебулхъан . Амма жиндри лехІихъниличи разидеш мабиридаяну , зубрачир хІушала уми делкІниличи разидеш барая » . ГІисани Дудеш чевяхІирули сай . Илмадан Дурхъати РухІли ГІисара харидешли вицІахъиб ва Илини иб : « Дудеш , зубралара ванзалара арила ВегІ ! ГІякьлула бегІтазибадра духутазибадра дигІянбарибси секІал ХІуни гІядатла адамтасра биштІати дурхІначи мешутасра дакІубарни багьандан ХІези шукруикІулра ! ГІе , ХІела гІяхІси кьасра илгъуна сабри ! Дила Дудешли Наб гьар секІал гиб . Дудешли ахІи , Урши чи саял чилилра хІебала . Сай Уршинира ва Сай гьаргиубсинира ахІи , Дудеш чи саял хІебала » . ГІур мутагІялимтачивяхІ шурухъи , ГІисани илдазицун иб : « ХІушани чедиути чунира чейути хІулби талихІчерти сари . Набчи дирхаирая , хІушани чедиути чедаэс дигути , амма чехІедаибти , гІур , хІушани дикьути чулира дакьес дигути , амма хІедакьибти идбагунира пачнира бахъал саби » . УркІецІила вегІ самарияланничила бурала . Илав ГІисала хІялумцІес дигуси ца Низамла гІялимли , айзурли , Илизи хьарбаиб : « МугІяллим , даимти гІямру кьадардиахъес багьандан , нуни се барес гІягІниси ? » ГІисани илизи иб : « Низамлизиб иличила се бурилив ? ХІуни илаб бучІуси се саби ? » Илини жаваб бедиб : « Ишаб белкІи саби : „ УркІи-уркІилавад , лерил жанничилра лебил цІакьличилра , хІела лерил пикрумачилра таманни Аричи дигахъен , хІела Аллагь сайси . ХІечи гъамсиличира хІечи хІуван дигичевли вирен “ » . ГІисани илизи иб : « ХІуни бархьли жаваб гири . Илкьяйда бирадли , хІед даимти гІямру дирар » . Амма Низамла гІялимли , сунела кабизахъес дигули , ГІисази иб : « Дила гъамси чи сая ? » ГІисани ишгъуна жаваб бедиб : « Ярусалимлизивад Ерихоннизи аркьуси ца адам къачагъуна уциб . Илала палтарра керасили , витили , вебкІес ветикахъиб , лайвакІили арбякьун . Баягъи ил гьуникад аркьуси ца кашиш , ил адам чеили хьалли , илис икьалабарес тІашалра хІейзурли , гьунила итил шайчи арякьун . Левитлира дурусли ил бариб : вяхъибси адам чеили , ил цархІил дубкаб викили арякьун . Ил гьуникад аркьуси ца самарияланни , ил чеибхІели , ил язихъизур ва иличи гъамиубли , илала дяхъурби , гьаланачи гІявадешлира чягъирлира дакили , дигьун , гІур сунела эмхІечи мурдаватурли карбансарайлизи киб ва илаб иличи хІерудибариб . ГІергъила бархІи , сай арукьяйчи , илини карбансарайла хужаимлис кІел динар дедили , илизи иб : „ Ишичи хІерудибирен . Рахли харжлис гибти даъхІедаалли , чариубхІели гІуррара лугас “ » . ГІур ГІисани Низамла гІялимлизи иб : « ХІела пикрили , къачагъунази викибсилис илди хІяблизивад чидил гъамлив ? » Илини иб : « УркІецІила вегІ » . ИлхІели ГІисани илизи иб : « Укьенну , хІунира илкьяйдали бирен » . Мариямра Марфара . АрхІя даимбарили , ГІиса сунела мутагІялимтачил ца шилизи вакІиб . Илав Ил Марфа бикІуси ца хьунул адамли хьуравариб . Илала Мариям бикІуси рузи лерри . Ил Аричила кьяшмала гьала кариили , Илала гъайличи лехІихъулри . Сари Марфа биалли гІяхІси беркала барили гІяхІяйс къуллукъбарес къайгъилизир сарри . ГІисачи гъамриубли , илини иб : « Арикар ! Дила рузини лерилра хІянчи набчицун хъардарниличи ХІу тамашахІейрулрив ? Илизи наб кумекбарахъес бурагу » . ГІисани илис жаваблис иб : « Агь , Марфа ! Марфа ! ХІу дахъал секІайчила къайгъназирри , амма барес гІягІниси ца секІал саби . Мариямли сунес гІяхІси чеббикІили сари , илизибад ил чилилра кебра хІейсу » . Секьяйда улгуси ? . Гьачам ГІисани чинабрил бируси балга таманбарибхІели , ца мутагІялимли Илизи иб : « Арикар ! Дулгахъес ХІуни нушара бурсидарабагу , ЯхІъяни сунела мутагІялимти бурсибариливан » . ГІисани илдази иб : « ДулгухІели , дикІеная : „ Дудеш ! ХІела Ура даимал дурхъали бираб ! ХІела Низам-зегъала дунъяра сабааб ! Гьар бархІилис гІягІниси кьацІра ХІуни нушаб га ; Нушала бунагьуни ХІуни хасардати , нушаб вай бирутачирад нушара черкадурхулрану ; нуша гьанагарсиличи хьулмадирахъаба , бунагьлизира мадиркахъаба “ » . « Тиладибарая , ва хІушаб гили бирар » . ГІисани буруси даимбариб : « Мисаллис биабну , хІушазивадли цала юлдаш левли сай . Ил юлдашличи байдугила замана арякьи , хІу илизи тиладиулхъулри : „ Юлдаш , хІуни чеблалис хІябал кьацІ диха . Гьанна набчи архІяличивад юлдаш вакІили сай , илис кабихьес селра агара “ . ГьатІи илини , унзара ахІебхьили , хІед жаваб лугав : „ Ну паргъатли ватаба ! Унзара гІекакІили , дурхІнира нура кайхьирану , гьанна айзурли , нуни хІед селра гес хІейрусра “ . Юлдаш виъни багьандан ил ахІейзесра ва кьацІ хІегесра асубирар , амма хІуни къайгъибарадли , ил алзан ва хІед дигуси луга . Нуни хІушази бурулра : Тиладибиреная , хІушаб луга , умцІеная , хІушани бургидая , кьутІдирхъеная , хІушаб ибхьу . СенкІун гьарилра тиладиикІусилис саби лугуси , умцІусини саби бургуси , кьутІдирхъусилис саби ибхьуси . ХІушазив левара сунези уршили бялихъ тиладибарибхІели , бялихъла мерлаб илис чІичІала бедес виэси , яра уршили гидгари тиладибарибхІели , илис гІякьраб бедес виэси дудеш ?  Эгер хІуша — гІясикар адамтани хІушала дурхІнази гІяхІси секІал гІебасахъес балули диадалли , гьайгьайра , Сунези тиладибикІутас Дурхъати РухІ дедес зубрачивси Дудешра гІелахІелзан » . Жиндла цІакьличилу яра Аллагьла кьудратличилу ? . Гьачам ГІисани адамлизибад жинд дураиб . Ил адам тилхъавирахъуси жинд сабри . Жинд дурабухъунхІели , тилхъавси гъайикІескяхІиб . Халкь тамашакабиуб . Илдазибад цацабехІти бикІулри : « Адамтазирад жиндри дурайахъес Итис цІакь жиндрала талхъан Белзибулли бедибси саби » . ЦархІилти биалли , ГІисала хІялумцІес кьасли , Илизибад зубрала гІяламатла анцІбукь тІалаббирулри . ГІисани , илдала пикруми далули , иб : « Саби бухІнаб бутІибси пачалихъра агарбирар , цабалгундеш агарси хъалибаргра тІутІукабирар . Эгер илбисра сунечи саби кІиуркІли биалли , илала пачалихъли секьяйда гьандуцеса ? ХІуша биалли илбисуни адамтазирад дурайахъес Набзи цІакь Белзибулли саби гибси или дикІулрая . Эгер Нуни жиндрала талхъа цІакьличил жиндри дурайули виасли , хІушала агьлули чила цІакьличил дурайулив ? Илбагьандан хІушаб илди судьябилира биаб . Эгер Нуни Аллагьли гибси кьудратличил жиндри дурайули виасли , илини Аллагьла Низам-зегъала дунъя бакІниличила бурули саби . Эгер сунела юртлис цІакьси ва ярагъличилси адамли къараул бирули виалли , илхІели илала лебдешлис урехи хІебирар . Аммаки иличи сунечив гьатІира цІакьси адам чевхъи , иличив чедиикалли , илхІели цІакьла вегІли ил увиубсилизирад лерилра сай хъарихъути ярагъра керису , сунес дигуливан илала лебдешлара вегІирар . Набчил ахІенси — Набчи къаршиси сай . Набчил дарх дурчхІедурчусира — ил хІяздан харждиран сай . Адамлизибад дурабухъунси жиндли , саби хьурабиэси мер баргес умцІули , чІянкІ авлахъ къяйцІбиру ва баргхІебаргили , сунези саби бикІар : „ Гьари , дила гьалабла хъайгІи чаркабирус “ . ЧарбиубхІели , сунела гьалабла мер бушкили , ибгили баргили саби . ИлхІели арбякьи , илини сунечир гьатІира вайти цархІилти верхІел жиндра сабра бакІили , ил мерла хьуракабиуб . Ва илди адамлизи кадицІур , илар дарх хІеркадирар , ил адамлис гьалабичибра жапали бирар » . ИрхІилибти саби бикьанти ва къелгІеббикибти . ГІисани илди гъай дурухІели , адамтазирадли ца хьунул адамли ахъси тІамаличил Илизи иб : « ТалихІчерси сари ХІу канилав халаваахъибси ва ХІези михъири берхъахъибси ! » ГІисани жаваб бедиб : « ГьатІиралра талихІчебти саби чули Аллагьла гъай дикьути ва илини бурибси бирути » . Юнна гІяламат . ГІиса-алав гьачамичиб-гьачам бахъал халкь цалабиркулри . ГІисани илдачи дугьайзурли , иб : « ХІябра вайбухъбиубси наслу бетаурли леб ! Илисра гІяламатла лишан гІягІнили балан , амма илдас Юн идбагла гІяламат ахІенси , цархІил сегъуналра гІяламат бирхІебирар . Ниневияла халкьлис Юн гІяламат ветаурливан , илкьяйдали гьаннала наслулис Инсаниятла Уршира илгъуна лишанни ветарар . Югла шайчиб хІербирантала пача ( хьунул адам ) Кьиямала бархІи ишхІелла наслуличи къаршили рирар ва илди гІяйиблабиру . Ил Сулайба пасихІси гъайличи лехІахъес дунъяла дубларад ракІибси сарри . ХІушачил вархси Сулайбайчив имцІали чевяхІси сай ! Кьиямала бархІи Ниневияла халкьра , ишхІелла наслуличи къаршили бирар ва илди гІяйиблабиру . Юнни барибси вягІза бакьили , илди чула бунагьличи пашманбиуб ва Аллагьличи дугьабизур . ХІушачил вархси Юнничив имцІали чевяхІси сай ! Чархла чирагъ . Алкахъунси чирагъ чилилра дигІянси мерла яра вакъла уди кахІебирхьуну , ила абицІутани шала чебиэси кьасиличи кабирхьу . ХІулби — чархла чиргъми сари . Эгер хІулби ара-сагъли диалли , лебил хІела чархра шалали бицІибсиван бирар . Эгер хІулби вайдиубли диалли , чархра цІябли бирар . Вари , хІушала бухІнабси шала цІябдешличи шурхІебухъахъес хІерудибарая ! Илкьяйдаличил , эгер хІу шалали вицІили виадли , ва , хІезиб селра цІябсира агара биалли , хІу тяп шалали ухуси чирагъли шалаварибсиван , хІела лебил чархра шалали бирар » . ГІисала гъай тамандиубмадан , ца фарисейли Ил сунечи вахес живариб . ГІиса хъули ацІиб , кьумурла мякьла кайиб . Укес вехІихьайчи ГІисани някъби хІедирцни чебаили , фарисей дебали тамашаиуб . Амма Арикарли илизи иб : « ХІера хІушани , фарисейтанира , хІушала халдуртала чедилацун сабгу ицуси , амма духІнарадли хІуша лерилра кьиркьирдешлира гьимикардешлира дицІилрая . Абдулти ! Дурала шали барибсини ахІену , гьатІи , бухІналара барибси ? Кьямларти ва халдарларти мискинтас дедадалли — хІушала гьар секІал умукадирар ! Фарисейтас балагь-кьадар . Балагь-кьадар хІушаб , фарисейти ! Шумерилара , хъалталара , гьар журала духълумалара вецІал бутІала ца бутІа Аллагьлис закатли лугухІели . ХІушани илра бирули , Аллагьла дигиличилара судличилара хъумхІертес гІягІнисири . ХІушани ца бирухІели , итилра хъумхІертес чебсири . Киласуназир гьаларти мерани дуцесра , майдайчи чукурбиубти халкь хІушази хІурматличил саламбикІахъесра дигахъни багьандан , фарисейти , хІушачи балагь-кьадар чевкъар . ХІушаб балагь-кьадар ! ХІуша , хІясибалра хІерили адамтани ганзкадирути , цІелда агарти хІябригъунти саррая » . Илис жаваблис Низамла гІялимтазивад цали ГІисази иб : « МугІяллим , илдигъунти гъайличил ХІуни нушаб хІейгибилзахъулригу » . ГІисани илдази иб : « ХІушабра балагь-кьадар , Низамла гІялимти ! ХІушани икьалалис ца тІулалра вяшхІебарили , бихес хІейэсигъуна дех , цархІилтачи хъаркабирулраяну . ХІушабра балагь-кьадар ! ХІушани идбагунас цІелдуби калтІулрая . Илди хІушала дудешхъалани сабгу кабушибти ! ХІушала дудешхъала баркьуди гІеббурцули диъни хІушанира марбирулрая : хІушала бегІтани идбагуни кабуршули буили саби , хІушани биалли , идбагунас цІелдуби калтІулрая . Илбагьандан сабгу гьатІи , Аллагьла пасихІси девлизиб бурибси : „ Нуни итдачи идбагуни ва вакилти бурхьис . Илдани цабехІ кабуршу , цархІилти биалли дугІиу . Илбагьандан иш дунъя акІубхІейчирадли кертІибти лебилра идбагунала хІила жавабкардешра иш наслуличир дирар : Гьабилла хІиличирад дехІдихьили , Аллагьла хъалила кьурбанбарибси кабирхьуси дурхъаси мерлара ургав Закария кавшибхІейчи бикайчи “ . Нуни хІушази бурулра : гьаннала кьамлис лерилра чеблуми ахъес чевкъар . ХІушабра балагь-кьадар , Низамла гІялимти ! Багьудила унзала умхьу касили , я хІуша духІна ахІедацІили , я абацІес дигути цархІилти абацІахъес хІебатни багьандан » . ГІиса арякьун . Илала гІергъи Низамла гІялимтира фарисейтира Иличи гІясибиубли , дахъал хІисаб-суалтачил Илис гІелабадкабирки . Илала мухІлилабад сай гІяйиблаварес хьулчилибиэси гъай дурабикайчи илди хІерлири . ДигІянаси гьаргбиубли бирар . Азирти адамти чукурбикили , барцдешли цали-ца ганзкабирулри . ГІиса гьаланачи Сунела мутагІялимтачи дугьайзур : « Фарисейтала хамирдайзирад , цархІилгІебли буралли , кІибяхІяндешлизирад мяхІкамли диирая ! Чеди дакІухІебиэси селра уббихьибсира лебси ахІен , гІур гІячихъхІебиэси селра дигІянасира лебси ахІен . ХІушани цІябихІиб бурибсира берхІили шалалиуб бикьидая . ГІямзилаб хІушани шивкІивбарибсира , хъулчрачибад бакьаябушили балахъа . Чизивад урухкІуси ? . Дила юлдашуни , хІушази бурулра : чули чарх кабушес бирули , гьатІи селра барес хІебирутагІир урухмакІудая . ХІуша чигІир урухкІес гІягІнитирал Нуни хІушази бурис : чарх кабушили гІергъи , ил жагьаннабла цІализи бархьесра вируси кьудратла ВегІлигІир урухкІеная . Ну марли викІулра , хІуша илигІир урухкІеная . Шел чяка кІел къарапуллис ахІену гьатІи дирцути ? Амма Аллагьли илдазибад цалра хъумхІерту . ХІушала бургачирти лерил гъезра далли цацали дейгІунти сари . Лерилра чякналайчиб хІушала багьа дурхъасину , урухмайрудая ! Нуни хІушази бурулра , халкьла гьалав дакІу-гьаргли Ну чили кьабулварасра , Аллагьла малаикунала гьалав Инсаниятла Уршили ил сайра кьабулиру . Адамтала гьалав Ну чили кьабулхІерасра , Аллагьла малаикунала гьалав Инсаниятла Уршили сайра кьабулхІейру . Инсаниятла Уршиличила вайси бурибсиличивад чевверхес асубирар . Амма ЧеряхІти РухІ далтІусилис чевверхни хІебирар . ХІуша киласабази кили хала хІякимталара арила бегІталара гьала тІашдатурхІели , хІушала гъай кабизахъес се буришара или шишимайзира мадиркудая . СенкІун хІушани бурес гІягІниси Дурхъати РухІли хІушаб гІеббуру » . Давлачевла мехІурдешличила бурала . Илабти халкьла кьукьялизивад цали ГІисази иб : « МугІяллим ! Дудешла калунси мас набчил бутІахъес узизи бурагу » . ГІисани илизи иб : « Бура , гьари , ХІушаб суд барахъес яра хІушала гъай-мез бекІдирахъес Набчи чили хъарбарибси ? » ГІур лебтачилра дугьайзурли , Илини иб : « Вари , адамла гІямру , сунела гьар секІал имцІадухъарицад лерли диалра , давлали ахІенну белгидирути , тамяхІкардешлизирад хІуша мяхІкамли диирая » . ГІисани илдас ишгъуна буралара буриб : « Ца давлачев адамла хъуми гІяхІил дерхъили дакІили сари . Ил сай ухІнав пикриухъун : „ Нуни се барасли гІяхІсира ? ДакІибти ризкьи какьеси мералра агарагу “ . ва илхІели иб : „ Гьари , дила ризкьи калкьути усурби дехъубли , урасили , лерил ризкьилисра цархІил маслисра даарицад сагати , халати дирис , ила лерилра кадирхьис . Илала гІергъи набзи ну викІус : ‘ гьанна хІела дахъал дусмас баари давлара лебну , укули , ужули лигІматлизир гІямру деркІа ! ’ “ Амма илизи Аллагьли хьарбаиб : „ Абдал ! Ишдугил бакІили , хІела жан асалли , хІуни баргъибси мас чис биркура ? “ Аллагьличивли давлачевхІейрули , сунесцун давла бурчуси гьариллис ил бетарар » . « Къайгъназимадиркудая » . ГІисани сунела мутагІялимтази иб : « ХІера илбагьандан хІушази викІулра : жаннис беркайчилара , чархлис палтарличилара къайгъназимадиркудая . СенкІун беркайчир жанра , палтарличиб чархра имцІали мягІничерти сари . ХІеръая цІудара къянбачи : илдани я делгІули ахІен , я иршули ахІен . Илдала я хазнала хъулри , я усурби агара , амма Аллагьли илди далхули сай . Арцантачир хІуша сецадла дурхъатирал багьадалри ! Сунела къайгъиличирли сунела гІямру ца сягІятлалра духъяндиахъес хІушазивадли чили вирара ? ! Эгер хІушани ил бегІлара биштІаси секІалалра барес хІедирули диадалли , цархІил секІлачила къайгънадиркьес селис гІягІниси ? Лилия вавначи хІердизирая . ХІеръая , гьари , лилия вавни секьяйда духъулил : илди я дузули ахІен , я чус палтар душули ахІен . Амма Нуни хІушази бурулра , сунела хабарла замана пача Сулайбанра валли , илдазибадли цалраван вегІиэс хІейуб . ИшбархІи лебси , жягІял пичлаб цІали игуси кьар Аллагьли илкьяйда бегІбирули виалли , Илини хІуша , камли дирхаранти , гьатІиралра гІяхІил дегІдирура ! Илкьяйда хІушара се букутирая , се дужутирая или умцІра мамцІудая ва къайгъилизимадиркудая , сенкІун иш дунъяличибти лебил аллагьагартала бекІлибиубсигъуна къайгъи тяп ил саби . Илди лерилра хІушаб гІягІнити диъни хІушала зубрачивси Дудешлира балуси сай . « Аллагьла Низам-зегъала дунъя баргес умцІеная » . ХІуша Аллагьла Низам-зегъала дунъя баргес умцІеная , гІурилти лерилра хІушаб ИкІ Суненира луга . УрухмакІуд , камси кьукья ! Дудешла кьас — ХІушаб Низам-зегъала дунъя пешкешбарни саби . ХІушала лебдеш бицили , мискинтас кумекбиреная , удхІевдути тавруми тІалабдарая , зубрачиб кахІеберхеси , сунечи хъулки гъамиэс хІейэси ва имсли хІебергеси давлара цалабирхъеная . СенкІун давла лебихІиб сабну , хІушала уркІира бируси . Дусмадусадая . Мурталра таманни хІядурли — палтарла чебкад вайлиу ирира бигьи , чиргъмира адалкахъи — диреная . ХІуша , хужаим мекъличивад чариубли , кьутІдяхъибмадан илис унза абхьес хІерти къаравашуни кьяйда , хІядурли диреная . ТалихІчебти саби , хъайгІи чариубси чула хужаимли , хІянчилизиахъили баргибти къаравашуни . ХІушази бархьли бурулра , ил хужаимли , къаравашла палтарра чегьурли , кьумурличи жибарили , илдас сунени къуллукъбиру . ТалихІчебти саби , чула хужаим мурт чариалра , дигалли байдуги , дигалли шаладиркухІели виаб , хІядурли тІашли баргибти къаравашуни . Багьурли диирая , нагагьладан сунечи хъулкни мурт лябкьянал юртла вегІли балалри , илини хъулки сунела юрт бигІяхъес хІелти . Инсаниятла Урши хІушаб гьаналра агарси замана сайну лявкьуси , хІушара хІядурли диирая » . Петрли Илизи хьарбаиб : « Арикар , ХІуни ил бурала нушабцун бурибсив яра лебтасалра бурибсив ? » ГІисани илис жаваб бедиб : « Сунела лебилра къаравашуначи хІеруди бирахъес ва заманаличиб илди берк-бержличил гІеббурцахъес юртла вегІли катурси халал буюрчи сегъуна вирара . ЧариубхІели хужаимли хІянчилизиахъили варгибси къаравашра талихІчевси сай . ХІушази бархьли бурулра , хужаимли илгъуна къаравашличи сунела лебил давла-хазналичи хІерудибарахъесра хъарбиру . Эгер ил къараваш сунези сай : „ Дила хужаим жявли-декІар чархІейрар “ — викІули , цархІилти къаравашуни итули , укули ужули кепкайралли , гьаналра агарси замана ил къаравашла хужаим лявкьян , ил иту ва сунечи лехІхІейхъантачи бирхауди агарти адамтачи ватиу . Сунела хужаимла хІялра балули , иличи мутигІвакІес валалра хІелзуси халахар левгІев дебали танбихІлаиру . Амма халахарли сай витес лайикьси баркьуди хІебагьурли бирули виалли , илис танбихІ камси бирар . Сунес дахъал дедибсилизибад , тІалабра халаси бирар . Сунечи халаси бирхауди бихьибсилизибад халати жавабкардешра тІалабдиру . Юртлизиб декІарбикни ва челябкьлала суд . Ну иш дунъяличи цІа хили сайра вакІибси ва ил жявли пархбухъи дигулра ! Шизив визуливан , наб гІязабтазив вазес чеблира саби . Ил бетаайчи , ну дебали децІлизивра ! Ну иш дунъяличи даршудеш хили вакІибсира или гьанбиркулив ? АхІенра , Ну вакІилра дунъяличи хІебалгундеш хили . ИшхІейчибад , ца юртлаб шел леббиалли , илди декІарбиркур : хІябал кІиличи къаршили ва кІел хІябличи къаршили бирар . Дудеш уршиличи , урши дудешличи къаршили бирар . Неш рурсиличи , рурси нешличи къаршили бирар . Хъубеш неш сунела уршила хьунуйчи , ил биалли хъубеш нешличи къаршили бирар » . ГІисани илди адамтазира иб : « ХІушани машрикьлизиб дакІубиубси гъагул чебаибхІели , илмадан дикІулра : „ БусягІят ургьесбирхІур “ ва илкьяйда бирар . Кьиблала шайчибад дягІ бухъунхІели , дикІулра : „ Дебали ванабирар “ ва илкьяйда бирар . КІибяхІянти ! ХІушани ванзаличира зубрачира хІеръили , сегъуна аргъ бирарал бурес балули , гьанна сегъуна замана сабил бурес хІебалулрая ? ХІушаб чидил гІяхІсил белгибарес сен хІейрутирая ? Масала , хІела къаршикарра хІура судличи аркьухІели , ита детаайчи хІушани гьар секІайчила маслигІятбарес къайгъибарая . Ил хІебарадли , хІу илини судьячи арукили , илав туснакъкайрахъури . ХІези марли викІулра , бегІла гІергъисигъуна къарапулличи бикайчи хІечибси лебилра чебла ахІехъили лебалцадхІи , хІу итадли дурахІелхъад » . ГІяйибличи мукІурвакІи яра вебкІи . Ил замана Аллагьла хъули кьурбаннис делгьестира кили бякьунти галилеяланти Пилатли кабушниличила ва илдала хІи кьурбандарибти хІяйвантала хІилизи дархдикниличила ГІисази буриб . ГІисани илдас жаваблис иб : « Итди галилеялантас илгъуна биубхІели , илди лебилра цархІилти галилеялантачиб имцІякь бунагькарти сабри или рахли хІушаб гьанбиркулив ? Юх , ахІен викІулра , Ну хІушази ! Амма мукІурра дакІили , гІямру дарсхІедарадалли , хІуша лерилра итди кьяйда улхадая ! Яра итди , чучи Силоамла кІялгІя кабикили бебкІибтиван , хІушара Ярусалимла лебил халкьличиб итди гьатІиралра гІяйибкарти саби или дикІулрав ? АхІен викІулра Ну хІушази ! Амма мукІурра дакІили , гІямру дарсхІедарадалли , хІуша лерилра итди кьяйда улхадая ! » Инжирла галгаличила бурала . ГІур ГІисани ишгъуна бурала буриб : « Ца адамла тІутІила анхълаб инжирла галга лебли саби . Ил вакІили , иличир цІедеш даргес умцІули хьалли , цалра баргили ахІен . ИлхІели илини анхъчизи иб : „ ХІера , хІябал дус иша вашули , инжирла иш галгаличир цІедеш даргес умцІули хьалли , хІедаргира . Бяхъили убаса . Мерра бурцахъули се бируси ? “ Амма анхъчини иб : „ Хужаим , ца гьатІи дус батигу . Нуни алавчар ванзара буркъили , декра калкьас . Белики , цІедеш гІур дусалра дакІес ? ДакІхІедакІалли , гІур бяхъишину “ » . ГІемсни дуцибси хьунул адам сут бархІи арарарни . Цагьачам сут бархІи ГІиса киласалав гІякьлума угьулри . Илар рархьриэс хІерируси , къакъуй хьунул адам лерри : илизи жинд хьурабиубли , изай руцили , вецІну гехІра дус риублири . Ил чераили , ГІисани ил Сунечи жирариб ва илизи иб : « ХІу хІела изайзирад сагъкариубри » . ГІисани иличи някъби чедуциб ва ил , рархькариубли , Аллагьлис дезарикІесряхІиб . Ил сут бархІи сагърарни багьандан ГІисачи гьимукІибси киласала хала кашишли халкьличи дугьайзурли иб : « ХІянчи бирес чедаахъибти урегал бархІи сари . Сагъдирахъес хІуша сут бархІи ахІи , илди бурхІназир дашеная » . Амма Арикарли илис жаваб бедиб : « КІибяхІянти ! ХІушазивадли гьариллира сут бархІи ахІену гьатІи , тІенилизибад арзили , унц яра эмхІе шинни бахес бикуси ? Гьанна вецІну гехІра дус Илбисли руцибси ишис , Ибрагьимла рурсилис , сут бархІи сагъриэс пайдахІебирулив , гьатІи ? » Къаршикартала кьабулагардеш . ГІисала илди гъайли лебилра Илала къаршикарти урузбиахъуб , лебил халкь биалли , Илини дирути гІяжаибдешунани разибариб . Гьела кьякьличила ва хамирдайчила бурала . ГІур ГІисани , илдачи дугьайзурли , иб : « Аллагьла Низам-зегъала дунъя селичил цугбуцес вирара ? Нуни ил селичил цугбуциша ? Гьари , хІера , адамли , касили гьела кьякь , сунела хъучи бегІи сай . Ил чебакІили , халабаили галгацад баибхІели , илала кьялубачир арцанта пукьнира далли дарили сари » . ГІисани гъай даимдарили , иб : « Аллагьла Низам-зегъала дунъя Нуни селичил цугбуциша ? Гьари , хІера : кьацІ берцІес багьандан хьунул адамли касили хІябал умцла декьлизи хамирданра кабихьили башунси лебил башни чеахъбиуб » . Кьакьати къапу гІекІибхІели . Ярусалимлизи гьуни буцили , шагьуртазира шимазира виули , ГІиса халкьлизи гІякьлума угьулри . Ца адамли , Иличи дугьайзурли , иб : « Арикар , камтасцун берцес биркни марсив ? » ГІисани илизи иб : « Кьакьати унзаларад духІна адацІес къайгъибарая , амма , дирхаирая , илад абацІес бахъал балбизурли хьалли , бирхІебирар . Хъа вегІли айзурли унза гІекакІалли , хІуша дурар кавладая ва , унзализи кьутІдикІули , дикІудая : „ Хужаим , нушаб абхьагу ! “ Илини хІушази иру : „ Нуни хІуша чинарад дакІибти чихъали сарралра хІедаларая “ . ИлхІели хІуша Илизи дикІудая : „ Нуша ХІечил дарх дукулира-дужулира калунрагу , ХІу нушази гІякьлумара угьади “ . Амма илини жаваб луга : „ ХІушази бурулрагу , Нуни хІуша чинарад дакІибти , чихъали сарралра хІедаларая . Вайдеш биранти лерилра набчирадли ардукьеная ! “ Аллагьла Низам-зегъала дунъялизиб хІушани Ибрагьимра , ГІисакьра , Якьубра , цархІилти идбагунира чебаибхІели , дисидирудая ва цулба кьяржардикІудая , сепайда иларад хІуша дугІаили дирудая ! Магърибла ва машрикьла , хьанила ва кьиблала шайчибад бакІибти Аллагьла Низам-зегъала дунъялизиб лигІматла кьумурла мякьлаб цалабиркур . БегІлара гІелабтили сабти , илди цаибтили бирар . Саби цаибтили сабти биалли , илди бегІлара гІергъитили бирар » . Гьирадлис ГІисала жаваб . ГІисачи ца-чумал фарисей бакІили , Илизи иб : « ХІед ишадли арукьес гІягІнибиркур . Гьирадлис ХІу кавшес дигули сай » . ГІисани илдази иб : « Дукьеная , ит гурдази бурая : „ ишбархІира жягІялра жиндри гьадирхъули Ну узус , хІябэсил бархІи Дила хІянчи таманбирис “ . ИшбархІира , жягІялра , гІергъила бархІира Нуни Дила архІя даимбарес гІягІнибиркур , сенкІун идбаг Ярусалимлизив ахІи , цархІиллав кавшили виэс бируси анцІбукь ахІен . Ярусалим ! Ярусалим ! . Агь , Ярусалим ! Идбагунира кабуршуси , хІечи бархьибтира къаркъуба итули кабуркІуси , Ярусалим ! ГІяргІянира сунела жибхІни дуклумау дурчуливан , хІела дурхІни бучес Нуни чуйнара кьасбарили хьалли , хІу кьабулхІебикири ! ХІера гьанна хІела юрт бацІкабухъи саби ! Нуни хІушази бурулра : „ Арикар багьандан Лявкьуси Аллагьли мубаракварибси сай ! “ — или дикІуси замана сабаайчи , хІушани Ну чехІейура ! » Сут бархІи инсанти сагъбирни . Цагьачам сут бархІи ГІиса фарисейтала бегІлара халалгъуна хІякимтазивад цаличи хІерикунничи вакІиб . Илини се бирул или адамти хІербикІулри . ГІисачи дяхІ-дяхІли кайили , шиндикили зягІипси адам леври . Низамла гІялимтачира фарисейтачира дугьайзурли , ГІисани хьарбаиб : « Сут бархІи сагъбирес асубирусив ? » Илдани жаваб хІегиб . ГІисани , зягІипсиличи гачикили , ил сагъвариб . Илдази биалли иб : « Нагагьладан хІушазивад чила-биалра урши яра унц сут бархІи къуюла бухІнакабикалли , хІушани илмадан ил дурахІейсидав гьатІи ? »  Илдани ГІисала ил суаллисра жаваб гес хІебиуб . Цаибти мерани чердикІни . Жибарибтани гІяхІти мерани даргес къайгъилизиб биъни чебаили , ГІисани илдас ца бурала буриб : « ХІу мекъличи живарибхІели , хІу бегІлара хІурматла мерличи камайруд , сенкІун цархІил , хІечивра хІурматчевси адам живарили виэс асубирар . ХІура итра сунечи жидарибси хужаимли хІези иру : „ ХІела мерличи иш кайахъа , гьари “ . ИлхІели хІед бегІлара вайсигъуна мерличи кайэс чевкъар . ЖиварибхІели , хІу арякьи бегІла гІелабси мерличи кайи . ИлхІели хІу живарибсини , вакІили хІези викІар : „ Юлдаш , хІу иша , ахъихІи кайи ! “ ИлхІели цархІилтала гьалаб хІела хІурмат ахъбирар . СенкІун сунени сай чевяхІируси увяхІварили вирар , сунени сай увяхІируси чевяхІварили вирар » . Сай живарибси фарисейлизи ГІисани иб : « Савли яра хІерейс букахъес гІяхІли жибирухІели , я юлдашуни , я узби , я тухумти , я давлачебти унруби жимабирид , сенкІун илдани хІура живарили , хІуша лебтанилра чебла чебкайхъидая . ГІяхІли хурегличи жибирухІели , мискинтира , чулахъунира , балкІабира , сукъуртира жибирен . ХІера , илхІели хІу харили виэс вируд : сенкІун илдани хІела гьалаб чула ламус бекІлил ахъес хІебирар ва илбагьандан хІялалси бебкІала агьлу мицІирбирухІели , хІед керира биур » . Илди гъай дакьили , гІяхІлазивад цали ГІисази иб : « ТалихІкар сай Аллагьла Низам-зегъала дунъялизиб сунес укесра ужесра кьадарбиубси адам ! » Халаси беркайчи жибарни ва жибарибти хІебакІни . ГІисани илис жаваблис ца бурала буриб : « Ца адамли сяхІбат барес кьасбарили , бахъал гІяхІли жибарили сай . Кьумурла мякьла кабиэс замана баибхІели , „ Гьар секІал жявлил хІядурлину , даширая “ — или , жибарибтази бурахъес сунела къараваш вархьили сай . Лебилра гІяхІли вягІдалабиубтиван , „ гІяйиб мабиридая , имкан агара “ — или , бикІесбяхІиб . Цаибилли иб : „ Нуни хъу асили , ил чебаэс хІякьи гІямал хІебирарну , чевверхи “ . КІиибилли иб : „ Нуни шел унц асили , илди пайдалати сарил ахтардидарес гІягІнилину , набчи гІяйиб мабирид “ . ХІябэсиллира иб : „ Дила мекъ сабину , ну вакІес хІейрус “ . Къаравашли чариубли вакІили , иличила буриб . ИлхІели гІясивиубси хужаимли сунела къаравашлизи буюрбариб : „ Укьенну , шагьарла лерил кьакьурбази алавиубли , иша лебил садакьачибира , чулахъунира , сукъуртира бучили ка “ . Къаравашли илизи иб : „ Хужаим , хІуни хъарбарибси нуни барира , амма акьути мерани гІуррара лерал “ . ИлхІели хужаимли къаравашлизи иб : „ Гьундурачибтира кьакьурбазибтира бучили , леблизилра бакІахъес гІяхІил тиладибара . Наб гІяхІлани хъали бицІахъес дигулра “ . ХІушази бурулра : Жибарили хІебакІибтазивад цалра гІур дила кьумурла мякьла кахІейрар ! » ГІисас гІелавад арукьнила багьа . ГІисачил барх башути бахъал адамти лебри . Илини гІелавяхІ ласяхъили , илдази иб : « Набчи вашуси , ил сунела дудешличира , нешличира , хьунуйчира , дурхІначира , узбачира , рузбачира , сунела гІямруличираван ахІи , Набчи имцІали дигичевсили хІейалли , ил Дила мутагІялимли виэс вирхІейрар . Чедуркъибтира чекахІейсуси , Наб гІелавадра хІешуси , илра Дила мутагІялимли виэс вирхІейрар . Эгер хІушазивад чили-биалра кІялгІя белшес кьасбаралли , илини , гьар секІал къелгІердушес сунес сецад арц гІягІнидиркурал багьес багьандан , гьаланачи кайили , сунени дарес гІягІнити лерил харжани хІясибхІейрув , гьатІи ? Рахли илини илра хІебарили , хьулчи белшалли , илини сунела кІялгІя хъараахъес хІейрар . ГІур , илала баркьудиличиб лебилра дукаркабирхІур ва илис гІелабадли бикІар : „ Лушес вехІихьили , бируси таманбарес хІейубси адам ит сай ! “ ЦархІил пачачи къаршили дяви бехІбихьес кьасбарибси пачанира , гьаланачи сунечи къаршиси гъал азирла гІяскарличил , сунела лебси вецІал азирла гІяскар дявлизиахъес бирарал хІясиббарес гІягІнибиркур . Рахли хІебиралли , даршудеш тиладибарахъес вакилти бурхьу . Илкьяйда хІушара : эгер хІушала лебдешлизирад духъес хІейрадалли , хІуша Дила мутагІялимтили диэсра хІейрудая . Зе — гІяхІти секІал сари , амма зелизибад зукьидеш бегъалли , зе селис багаладирара ? Илди я ванза , я гъягъя гІявадаресалра какьес хІейрар , касили лайдакІалли ахІенси ! Бакьес лихІби лерсини бакьаб ! » Бетахъибси мазачила бурала . ГІисачи лехІбизес цагьачам бахъал хІекь бурчантира цархІилти бунагькар агьлура бакІиб . Фарисейтира Низамла гІялимтира , дебали гІясибиубли , бикІулри : « Итини бунагькарти кьабулбирули , илдачил варх укесра кайрули сай ! » ГІур ГІисани илдас ца бурала буриб : « Масала , даршал маза лерси хІушазивадли цала , ца чебкабалкІи бетахъили саби . Ил сунела гІелар калунти урчІемцІанну урчІемра мазара авлахъличир датурли , илигІив умцІес архІякьяну , гьатІи ? БаргибхІели разииубли , ил сунела хъуцІрумачи гІелакахъили хъайгІи вакІили , юлдашунира унрубира бучили , илдази хІебурув : „ Бетахъибси дила маза баргирану , набчил дарх хІушара разидиирая ! “  Бархьли бурулра , илкьяйда зубрачибра ца бунагьуни тавбадарибсиличи имцІали харидеш биру , тавбадарес хІяжатдеш агарти урчІемцІанну урчІемра гІябидличиван ахІи . Бетахъибси арцличила бурала . Яра сунела вецІал къуруш лерли , ца бетахъалли , хьунул адам алкахъи чирагъра , хъалира лерил гІямзурбира душкили , ил баргес умцІхІемцІару , гьатІи ? Ил баргибхІели , сунела юлдашунира унраличибти хьунул адамтира цалабяхъили , илдази хІебурув : „ Бетахъибси къуруш нуни баргилрану , набчил дарх разидиирая “ . Дирхаирая , бунагьуни тавбадарибси ца бунагькар багьандан Аллагьла малаикуна илгъуна разидеш биру » . ЧеввалкІунси уршиличилара , илала узиличилара , илдала дудешличилара бурала . ГІисани , гъай даимдарили , иб : « Ца адамла кІел урши лебри . Дудешлизи виштІалгъунани иб : „ Наб биркуси секІал га “ . Илини лебдеш кІелра уршилис бутІиб . Ца-кІел бархІила гІергъи виштІал урши , гьар секІалра дицили , арцра ардухили цархІил улкализи арякьи сай . Илав саяхъ гІямрулизи ахъили , ил лебилра лебдешлизивад ухъун . Илини гьар секІал харждарили тамандиубхІели , ил улкализир цІакьти гаши дехІдихьили , илис дахъал агруми кьяраэсра чебуркъуб . Ил арякьи , илав хІерируси минала ца адамличив узесвяхІиб . Илини ил цурми дихІяхъес авлахъличи вархьиб . Сунес беркеси хІелугни багьандан , ил цурми далхути секІли дукесра валли хІядурлири . БегІла гІергъира , ил пикриухъун : „ Дила дудешличиб бузути бахъал адамтас белкъра белкъи имцІара бухъеси беркала камхІебири , ну биалли ишав гаша убкІулра . Арякьи дудешлизи бурис : ‘ Ну зубралара хІелара гьалав гІяйибла вегІ сайра . Илбагьандан ну хІела урши сайра или викІес набзиб ихтияр агара , ну хІечив узахъесалра пурбанбара ’ “ . Илмаданал ил сунела дудешличи арякьун . Ил гьарахъли левалли чеили , дудешла дебали уркІецІидухъун ва дуцІли ветаили , хъябрусра викили , уршиличи байикун . Уршили илизи иб : „ Дудеш ! Ну зубралара хІелара гьалав гІяйибла вегІ сайра . Илбагьандан ну хІела урши сайра или викІес набзиб ихтияр агара “ . Дудешли сунела къаравашунази иб : „ Къалабали дукьенаяну , дегІлара гІяхІти палтар хили , илизи чегьахъая . Илала тІуйс тІулекара , кьяшмас дабрумира хая . Кили цІерхьси къачара белгьеная ; кадиили , шадлихъ бирехІе . СенкІун дила иш урши вебкІилри — мицІиркайуб , ветахъилри — дакІуиуб “ . Илдани сяхІбат бариб . Халалгъуна урши ил замана авлахъличив сайри . ХъайгІи чарируси халалгъуна уршили далуйталара делхълара агурби дакьиб . Чула къаравашуназивад цализи хьарбаиб : „ Се бетаурлив ? “ Илини иб : „ ХІела узи хъайгІи чариуб . Ит ара-сагъли чариънила хІурматлис хІела дудешли цІерхьси къачара белгьахъун “ . Ил гьимукІиб ва хъайгІира валли ахІецІеслибариб . Дуравхъунси дудешли илизи хъайгІи ацІахъес тиладибариб . Амма илини дудешлис жаваб бедиб : „ Ну хІед лагъ кьяйда узули , чум дус ардякьи диалра , нуни хІед ца гъайалра гІелабяхІ чархІебатурра . Амма юлдашуначил барх шадлихъ барахъес хІуни наб ца гІежалра гес лайикьхІебарири . ХІела лебил масра шаддикь хьунрачил бергунси хІела урши вакІибхІели , цІерхьси къача ит уршилис белгьахъунри ! “ Дудешли илизи иб : „ Дила урши ! ХІу мурталра набчил варх сайри , дила лебдешра хІела саби . Ит , хІела вебкІибси узи мицІиркайубли вакІниличи хІуни харидеш барес гІягІнисири “ » . Марли ахІенси буюрчичила бурала . ГІисани сунела мутагІялимтази ишгъуна гьатІи бурала буриб : « Ца давлачевси адамла левли сай сунела хІянчизартас бекІдеш дирахъес катурси буюрчи . Хужаимлизи багьахъурли саби , сунела буюрчили лебдеш пулкІуцІбирули или . Хужаимли ил тІалабварили , иб : „ ХІечила набчи дашути се хабурти сари ? ХІуни барибси хІянчила баянти ха . ГьатІи хІу буюрчили виэс хІейруд “ . Илди гъайла гІергъи буюрчили , пикриухъи , сунези сунени иб : „ Нуни се баришара ? Хужаимли ну хІянчилавад дуракайулрагу . Ванза укъес гьанна дила цІакь агара , садакьалигІив вашесра — цІахли саби … Се барес гІягІнисил нуни балас ! Ну хІянчилизивад ухъунхІели , чили-биалра сунечи хъайгІи арукишагу “ . ГІур илини хужаимлис чеблалиубти адамти цалис гІергъи ца жибиресвяхІиб . Цаибиллизи хьарбаиб : „ ХІечибси дила хужаимла сецадла чебла сабри ? “ Илини жаваб чарбатур : „ Зайтун гІявадешла даршал чармала “ . Буюрчили илизи иб : „ Ма хІела чеблала кагъар , къалабали кайили , ‘ ШуцІали ’ — или , белкІен “ . ГІур цархІиллизира хьарбаиб : „ ХІечибси чебла сецадла саби ? “ Илини иб : „ АнкІила даршал гавлаг “ . Илизира иб : „ Ма иш чеблала кагъар , ‘ ГехІцІали ’ — или , белкІен “ . Сунела хІиллакар буюрчи хужаимлира валли гапвариб , хІилла устадешличил барни багьандан . Марлира , гьаннала адамти , иман бухибтиван ахІи , цархІилтачилси чула бархбаслизиб имцІали сакІубти саби . Нуни хІушази бурулра : иш дунъяличиб хІушаб гибсиличирли пайдаладиреная , гьалмагъуни имцІабиахъес багьандан . Ишабси лебдешлизирад духъунси сягІят даимси хъули хьурадирура . Камси секІайзив марси , ил халасилизивра марли вирар . Камсилизив хІялалагарси халасилизивра хІялалли хІейрар . Эгер хІуша дунъяла давла бихІяхъес игьдибарбихьес лайикьли хІейадалли , хІекьси секІал бихІяхъес хІушачи чили игьдибар бирхьув ? Нагагьладан цархІилла мас бихІяхъес хІушачи игьдибарбихьес асухІебирули гІергъи , хІушаб хІуша дегІси-декІар чили лугав ? Ца къаравашра цагьакІли кІел хужаимлис къуллукъли кайзес хІейрар : цаличи ил дигичевли вирар , цархІил биалли дигхІейгахъу ; цалис марли вирар , цархІиллис биалли багиагарли вирар . ХІушанира кІилис — Аллагьлисра арцлисра къуллукъбирес хІейрудая ! » Арц дебали диганти фарисейти , ГІисала илди гъай дакьили , Иличиб дукарбяхІиб . ГІисани илдази иб : « Халкьла гьалар хІушани хІялалталадирули хьалли , Аллагьли хІушала уркІбала хІял бала . Адамтани бегІлара кьиматласилизи буйгІуси , ил Аллагьлис бегІлара хІейгуси секІал саби . ЯхІъя вакІес гьалабал Низамра лебсири , идбагунира бирутири . Илис гІергъи сабри Аллагьла Низам-зегъала дунъяличила хабар бурес ва лебтазилра ила абацІес къайгъибирахъес гІеббугьес бехІбихьибти . Мусни-зубри пяхІли дуаллира , Низамлизиб хІярпла бутІалра бетхІейхъур . Мурул-хьунул декІарбиркниличила . Сунела хьунуйзивад декІарикили , цархІил карируси , ил сунела хъалибарглис мардеш булъан сай . Муруйзирад декІаррикибсиличи хъайчикайрусира хъалибарглис мардеш булъан сай . Давлачевличила ва мискин Лазарличила бурала . Муртрил давлачев адам леври . Ил пачналагъуна палтарра челгьули , даимси байрамличив кьяйда хІеркайрулри . Левил дяхъурбани уцибси , сунес Лазар бикІуси ца садакьачира леври . Ил давлала вегІла къапула гьалав кайхьири . Кьумурличир калунти кьацІла кесекуни лайдакІибхІели , сунес дикахъес хІерлири . ДуцІли дакІили хурани илала дяхъурбира ижулри . ХІера , ил садакьачи вебкІиб . Малаикунани ил заки , Ибрагьимла мякьла арухиб . Давлала вегІра вебкІибхІели арухили хІяриихьиб . Жагьаннаблизив , цІакьти гІязабтазивси илини хІеръибхІели , гьарахъихІиб Ибрагьимра илала мякьлав Лазарра чебаиб . Ибрагьимличи дугьайзурли , илини вявъиб : „ Ибрагьим-дудеш ! Набчира уркІецІибарагу . ЦІала иш гІязаблизив дебали инжитлирану , шинни бемхІехъурси тІуйчил дила лезми шинкІабарахъесалра набчи Лазар вархьагу ! “ Амма Ибрагьимли илизи иб : „ ХІуни , дила урши , гьандикахъа гьари , гІямрулизир хІед гІяхІдешуницун дирухІели , Лазарлис — лерилра вайдешуни кьадар диъни . Гьанна иш ишав лигІматлизив сай , хІу — гІязабтазив сайри . Илала дурабад , чи-биалра ишадли хІушачи ветахъухъес кьасбаралли , ил барес виъхІейэси , хІушара нушара декІардируси , лутІи агарси хандакь леб “ . ИлхІели давлала вегІли иб : „ ХІебиалли , дудеш , хІези тилади саби , хІуни Лазар дила дудешличи хъайгІи вархьа . Итаб дила шел узи тебтину , илдира иш гІязабтала мерличи хІебикахъес къайгъибарая или чІумали бураб “ . Ибрагьимли илизи иб : „ Итдала Мусара цархІилти идбагунира тебтину , илдани чузи дурутачи лехІбилзаб “ . Давлала вегІли илизи иб : „ Юх , Ибрагьим-дудеш , бебкІибтазивад ца чи-биалра укьялри , илди чула бунагьуначи мукІурбикІи “ . Ибрагьимли иб : „ Эгер Мусачи ва идбагуначи итди лехІхІебилзули биалли , бебкІибихІибад мицІирбиубтачира бирххІерар “ » . Бунагьличила , вирхниличила ва чеблаличила . ГІисани Сунела мутагІялимтази иб : « Инсан бунагьличи гьуцІирути дахъал секІал лер . Амма сай цархІилла бунагьла сабабчи сайсилис халаси балагь гІеббиур ! Илди гІядатла адамтазивадра биштІалтазивадра цализи сунени бунагь барахъниличиб , хъябличи шинкьала урхамра чекахъили , урхьнази лайвакІни гьалаб сабри . Вари , мяхІкамли диирая ! Эгер хІела узи хатІаикалли , илизи уркъубяхъя , мукІурвакІалли , чевкерхи . Ил хІечил жаляхъили , ца бархІи верхІна хатІара икили , гІур шурухъи верхІна „ гІяйибмабирид “ алли , иличивад чевкерхи » . Арикарлизи вакилтани иб : « Нушала дирхни имцІабиахъа ! » Арикарли илдази иб : « Эгер хІушазиб гьела кьякьцадалра дирхни леббиалли , хІушани ит инжирла галгализи „ хІячмира айтІенну , хІу урхьулизи убатурли багьарбии “ адалра , ил хІушала гъайличи мутІигІбикІур . Масала , хІушала хъу балцуси яра дуки вашуси ца къараваш левли сай . Гьари бура , ургубалавад чариубхІели , хІуни илизи ириду : „ Къалабали вашину кьумурла мякьла кайи ! “ ХІуни или хІейридну , гьаланачи илизи ирид : „ Укьенну хІядурбарили , иша наб беркала ха , ну укухІели къуллукъбара , гІур вякьи , хІура укен “ . Сунечи хъарси барибси къаравашлис баркалла икІару ? Илкьяйда хІушара : хІушачи хъарти дарибхІели , дикІеная : „ Нуша гІядатла къаравашуни сарра . Лерилра нушани дарибтира , илди нушачи хъарти секІал сарри “ » . ГІяхІбаркь балуси кьявгала изайзивси самариялан ва гІяхІбаркь хІебалути урчІемал . ГІиса Самариялара Галилеялара ургабси дазукад ватихьили , Ярусалимлизи вяхІиуб . Гьачам ца шила дубла ветаибхІели , Илис кьявгала изай буцибти вецІал адам къаршибикиб . Гьарахъ-гьарахъли тІашбизурли , илди ахъли вявбикІули , тиладибухъун : « ГІиса , Ахърила ВегІ , нушачи уркІецІибарагу ! » Илди чебаили , ГІисани иб : « Кашишуначи дукьеная , хІушачи итдани хІеркайруну » . Илди гьуникад аркьуйхІиб сагъкабиуб . Илдазивадли ца , сай сагъкайъни чебаили , ахъси тІамаличил Аллагь чевяхІирули , гІелавяхІ чариуб ва ГІисала гьала ветаили , кьукьмусра викили , Илис баркаллаикІесвяхІиб . Ил Самариялизивадси адам сайри . ИлхІели ГІисани илизи иб : « Изайзибад умубиубти вецІал ахІенрив , гьатІи ? ЦархІилти урчІемал чинаба ? Аллагьлис баркаллала деза барес , цархІил миллатлан иш ца адам ахІи , цархІил чилра вакІхІекІибу ? » ГІисани илизи иб : « Айзину , арукьен . Вирхнили сайри хІу верцахъибси » . « Аллагьла Низам-зегъала дунъя мурт бирусив ? » . Фарисейтани цагьачам ГІисази хьарбаиб : « Аллагьла Низам-зегъала дунъя мурт бирусив ? » Илини иб : « Аллагьла Низам-зегъала дунъя хІулбани чебаэсли лябкьуси ахІен . Я чилилра хІейру : „ ХІердикІеная , иш Аллагьла Низам-зегъала дунъя бакІили леб ! “ яра „ ХІера ит ! “ СенкІун Аллагьла Низам-зегъала дунъя гьанналаубал хІушала ургаб саби » . Сунела мутагІялимтази биалли ГІисани иб : « Инсаниятла Урши чеваэсси ца бархІилра бакІахъес хІуша иштяхІдиубси замана лябкьян . Амма хІушани Ил чехІейидая . ХІушази адамти бикІар : „ ХІера итав ! “ яра „ ХІера ишав ! “ БекІлил къалабамадикІудая ва гІеларад дуцІмадикІудая . Сай чариубси бархІи Инсаниятла Урши лебилра зак ца дублабад цархІил дубла бикайчи пархбухъи шалабируси лямцІгъунсили вирар ! Амма Илис гьаланачи дахъал къияндешунира , гьаннала наслула адамтани сай хІейгиварнира дяхІяэс чевкъар . НухІ идбагла замана диубти Инсаниятла Уршила заманара дирар . НухІ идбаг гамиличи ацІибси бархІи сабаэс гьалабра адамти букулира , бужулира , хьунрира кабирули , шерира башули калунти саби . ГІур шин чедидерхурли , гьар секІал гъаркькадарибти сари . Тяп илкьяйда Лотла заманара биубси саби : адамти букулира , бужулира , дирцу-исулира , делгІулира , лушулира калунти саби . Амма Содомлизивад Лот дуравхъунси бархІи зубразирад цІалара алтІлара заб дарили , илди лебилра къирбариб . Илгъуна секІал бетарар Инсаниятла Урши дакІуиубси бархІира ! Сай ил бархІи хъалчличив къаршиикили , сунела ваяхІ хъулир калунси адам , илди касес уди камацІаб ! Сай дурав къаршиикибси адамра гІелавяхІ чармайаб . Лотла хьунуйчилара хъуммартидая ! Сунела жан дерцахъес къайгъилизивси , ил сунела жаннизивад улхъан , илизивад ухъунсини — даимти гІямрура дургу . Нуни хІушази бархьли бурулра , ил дуги ца ухьалаб кІел бирар : ца арку , цархІил валта ; Ца шинкьалар ризкьи лукьути кІел хьунул адам бирар . Илдазирадли ца арку , цархІил ралта . [ Хъучиб кІел бирар . Илдазивад ца арку , цархІил кавлан ] » . Илизи мутагІялимтани хьарбаиб : « Арикар , лерилра илди секІал чинар детарутив ? » ГІисани жаваб бедиб : « Алхунси лебихІир чІакни чукурдирар » . Бунагькар судьяличила бурала . ГІисани мутагІялимтази , саби мурталра Аллагьлис булгес ва бекІлилра умутагархІебирес гІягІнили биъни аргъахъес багьандан , ишгъуна бурала буриб : « Ца шагьарлизив я АллагьлигІив уруххІекІуси , я адамтазибад цІаххІебилзуси судья леври . Ил шагьарлизир мурталра ил судьячи рашули , илизи „ Бархьдеш кабизахъес наб икьалабарили , дила гІярза бекІличибушагу “ — или , тиладирикІуси ца гамъа хьунул адамра лерри . Ил вахъхІи кьабулхІеркулира кали , гІур сунези сунени иб : „ Ну я АллагьлигІив уруххІекІули , я халкьла гьалаб цІаххІебилзули виасра , ит хьунул адам наб ретІили сари . Гьари , набчи гІур хІерашахъес ва инжитхІейэс багьандан , итала мурад бирис “ » . Арикарли илдачи дугьайзурли , иб : « Ит хІярамзада судья сейкІулил хІушани бикьулраяв ? Марлира , Сунени чеббикІибти ва дугелира хІерелира Сунес булгути адамтас Аллагь икьала хІейэсара ? Илини итдас Сунела кумек кьанхІебирахъугу , гьатІи ? Нуни хІушази бурулра , Илала хІукму къалабасили ва бархьсили бирар . Амма Сай вакІибхІели , Инсаниятла Уршили ванзаличир бирхни баргесара ? » Фарисейла ва хІекь бурчанна балга . Чули саби бунагьагартази халбирутас ва цархІилти лебтачилра гьимикартас ГІисани ишгъуна гьатІи буралара буриб : « Балга барес Аллагьла хъули кІел адам бакІиб : ца — фарисей , цархІил — хІекь бурчан . Фарисей тІашкайзурли , сунези сай ишкьяйда улгесвяхІиб : „ Я дила Аллагь ! ЦархІилти адамтачи : тамяхІкартачи , къалптачи , къехІбадешлизи ахъибтачи , ит хІекь бурчайчира валли , ну мешули хІейънилис ХІед баркалла биаб . Ну ца жумягІли кІийна дубурцулра , нуни тІалаббарибсила вецІал бутІала ца бутІа закатлис бедлугулра “ . Тяйдили кайзурси хІекь бурчанни биалли , закибяхІ хІерэсалра хІейрулри . Ил , сунела михъирлизи хункІра бирхъули , викІулри : „ Я Аллагь , ну бунагькарси виаслира , ХІуни набчи уркІецІи бара ! “ Нуни хІушази бурулра , фарисей ахІи , хІекь бурчан сунела балгара таманбарили , Аллагьла гьалав маркайубли сунела хъайгІи арякьун . СенкІун сунени сай халаиран , ил увяхІварили вирар , сунени сай увяхІируси чевяхІварили вирар » . « ДурхІни Набчи башахъес балтеная » . ГІиса гачикахъес , халкьли Иличи биштІати дурхІни бихулри . Ил чебаили , мутагІялимтани къадагъабирулри . ГІисани дурхІни Сунечи жибарили , мутагІялимтази иб : « ДурхІни Набчи бакІахъес батирая , илдас диргаламадулхъадая . Аллагьла Низам-зегъала дунъя илдигъунтас саби кьадарси . ХІушази бурулра , виштІаси дурхІяливан Аллагьла Низам-зегъала дунъя кьабулхІебарибсилис илала ухІна ацІес хІебиркур » . Даимти гІямру . Ца хІякимли ГІисази хьарбаиб : « ГІяхІси мугІяллим , даимти гІямру диахъес се баришал бурагу ? » ГІисани илизи иб : « ХІу Набзи „ ГІяхІси “ или сен викІусири ? ХІуни багьи , цайли ца Аллагь ахІи , цархІил чилра гІяхІси левси ахІен » . Илала амруби хІунира далулри : « Хъалибарглис мардеш мабулъад ; инсан камаршид ; хъулкидеш мадирид ; къянати бикьридеш мадирид ; хІела неш-дудешла хІурмат бирен » . Илини жаваб бедиб : « Нуни илди дурхІяхІейчирадал дузахъулра » . Ил бакьили , ГІисани илизи иб : « ХІела камси ца секІал леб : хІела лебилра лебсигъуна секІал бицану , мискинтас бутІа . ИлхІели зубрачибра хІела давла бирар . Илала гІергъи хІу Наб гІелавад вакІи » . Амма илди гъай дакьили , ил левгІевал марайиуб , сенкІун ил халаси давлала адам сайри . Ил марайиъни чебаили , ГІисани илизи иб : « ХІерагу , давлала вегІлис Аллагьла Низам-зегъала дунъялизи ацІес сецад къияннил ! Давлачевсилис Аллагьла Низам-зегъала дунъялизи ацІесичиб , валрилис буребала тІярхъилабад бетацІес гьамадли бириб » . Ил бакьибтани ГІисази хьарбаиб : « Чи верцес вируси гьатІи ? » ГІисани илдас жаваб бедиб : « Адамтас ахърихІебикІуси Сай Аллагьли барес вирар » . Петрли Илизи иб : « ХІера нушала лебсигъунара бархькабатурли , нуша ХІед гІеларадли дакІира » . ГІисани илдази иб : « Нуни бархьли бурулра , Аллагьла Низам-зегъала дунъя багьандан сунени сай вегІси юрт , яра хьунул , яра узби , яра бегІти , яра дурхІни бархьбатурси гьарилли , гьаннала манзиллизир хІекьли дахъал кайсу , гІурла манзиллизир биалли — даимти гІямрура кайсу » . Сунела бебкІаличила ГІисани гьалахили бурни . Сунела вецІну кІира мутагІялим ца шайчибяхІ букили , ГІисани илдази иб : « ХІера , гьанна нуша Ярусалимлизи аркьулра . Инсаниятла Уршиличила идбагунала жузази делкІунти лерилра илар маркадирар . Илав ГІиса аллагьагартази ведлуга , илдани Иличир къугъни диру , Ил валтІа , Иличи тубикІар , витра витили , гІур каршу . ХІябэсил бархІи Ил мицІиркайрар » . Амма бархтани селра хІергъиб . Илди гъайла мягІна илдас якьинхІебиуб ва ГІиса селичила гъайикІулил илдани багьес хІебиуб . Сукъур сагъварни . ГІиса Ерихоннизи гъамиубхІели , гьунила дубла кайили , садакьа тиладибируси ца сукъур адам леври . Сунела мякьлабад аркьути бахъал адамтала тІама бакьили , илини хьарбаиб : « Се бетаурлив ? » Илизи иб : « Лявкьуси Назаретлан ГІиса сай » . Илини вявъиб : « ГІиса , Даудла урши , набчи уркІецІибарагу ! » Гьалаб башути мутагІялимтас ил лехІахъахъес дигули хьалли , гьатІилра ахъси тІамара каили , вявикІесяхІиб : « Даудла Урши ! Набчи уркІецІибарагу ! » ГІисани , тІашизурли , сукъур сунечи кахъес хъарбариб . Сукъур Сунечи кибхІели , ГІисани илизи хьарбаиб : « ХІед се барили диги ? ХІед дигуси се саби ? » Илини жаваб бедиб : « Арикар , чебианиэс дигулра ! » ГІисани иб : « ХІу чебианкайруд ! ХІела вирхнили хІу сагъкайахъубри » . Сукъур илмадан чебианкайуб ва , Аллагьлис дезаикІули , ГІисас гІелавад арякьун . Ил анцІбукь чебаибти лебилра адамтани Аллагьлис деза бариб . ХІекь бурчан Закхейла берцуди . ГІур ГІиса Ерихонна кьакьурбикадикили арякьун . Ил шагьарлизив хІекь бурчантала бекІ сайси , сунес Закхей бикІуси , ца давлачев адам хІерирусири . Илис ГІиса чеэс ва сегъуна саял багьес дигули хьалли , халкьла бахъдешли ва сай алаша виъни багьандан , Ил чеэс виъхІейуб . ИлхІели , ГІиса чеэс багьандан , ил гьалаухъи , инжирла галгаличи ацІиб , сенкІун иладли шалгІевулхъуси сайри ГІиса . Ил мерличи саили , ГІисани лагбяхІра хІеръили , иб : « Закхей ! Гьари , къалабали кацІи ! Ну ишбархІи хІечив хьуравиэс гІягІнисира » . Къалабали кацІили , илини халаси харидешличил ГІиса сунечи хьуравариб . Ил чебаили , лебилра цализи-ца хъутурбикІутири : « ХІера , итгъуна бунагькар адамличи хьуракайубгу ? ! » Закхей айзур ва ГІисачи дугьайзурли буриб : « Арикар ! Дила байхъала лебдеш мискинтас бедес нуни чейсулра . Рахли нуни чизибад-биалра имцІали сасили виасли , илис авнали имцІали чарра кабирис » . ГІисани иб : « Иш Ибрагьимла урши виъни багьандан , ишбархІи иш юртлизи берцуди хьурабиубли саби . Гьалаб бетахъибси баргесра берцахъесра сай Инсаниятла Урши вакІибси » . ВецІал къурушличила бурала . Ил бакьибтази ГІисани ца гьатІи бурала буриб . СенкІун илди Ярусалимличи гъамли сабаилри ва илдазибад цацабехІлис Аллагьла Низам-зегъала дунъяличи детиулра или гьанбиркулри . ГІисани илдази буриб : « Ца хала хІяким гьарахъси улкализи аркьулри , илаб пачадешла ихтияр кабизахъурли , гІелавяхІ вакІес . Илини гьаланачи сунечи вецІал къараваш жибарили , илдази мургьила вецІал къурушра дедили , буриб : „ Ну чариайчи хайри бакІесли харждарая “ . Амма сунела улкала халкь иличи гьимилири ва „ Нушаб илини пачадеш дирули дигули ахІенра “ — или , бурахъес , илис гІелабад вакилти бархьиб . Ил пачадешра дикахъили чариубхІели , чузи арц дедибти къаравашуни тІалаббарахъес хъарбариб , сецадла хайри барибал хьарбаэс багьандан . Цаибилли вакІили , иб : „ Хужаим ! ХІела ца къурушли вецІал къуруш дариб “ . Илини иб : „ Гьей багьадур , хІу асилси къараваш сайри . Камси секІайзив марли кални багьандан , хІуни бекІдеш дирахъес нуни хІела арилизи вецІал шагьар лугулра “ . КІиэсил вакІили , иб : „ Хужаим , хІела ца къурушли шел къуруш дариб “ . Пачани илизира иб : „ ХІура шел шагьарла бекІли вируд “ . ХІябэсиллира вакІили , иб : „ Ма , дила хужаим , хІела иш къуруш . Нуни ил , явлухъла бухІна бигьи , бихІира , сенкІун хІу кьяркьси , кахІебихьибси кайсуси , хІебегІунси иршуси виъни балули , ну хІегІив урухиубра “ . Пачани илизи иб : „ ХІу вайси къараваш сайри ! ХІуни хІед танбихІра белгикабарири ! Ну кьяркьси сайнира , кахІебихьибси кайсан виънира , хІедегІунти иршан виънира хІуни балухІели , дила арц сен бузахъес хІегири ? Ну чариубли вакІибхІели , наб хайрилра бикишигу ! “ Илини сунела кумекчибази иб : „ Итизибад ит къуруш сасили , сунела вецІал лерсилис бедая “ . Илизи иб : „ Хужаим ! ИталакІун иш хІебедалра вецІал тер ! “ Пачани илдас жаваблис иб : „ Амма Нуни хІушази бурулра , лебсилис гили бирар , сунела агарсилизибад лебсира кебасили бирар . Нуни чус пачадеш дирниличи къаршити дила душманти биалли иша кили , дила гьалаб кабушая “ » . Ярусалимлизи гьайбатли бухІнаахъни . Ил бурала бурили гІергъи , ГІисани Ярусалимлизи Сунела архІя даимбариб . Елеон дубурла хьарличирти Вифагия ва Вифания шимачи гъамихІи ветиэсяхІибхІели , ГІисани Сунела кІел мутагІялим ила бархьиб ва илдази иб : « Ит бяхІчиси шилизи дукьеная . Шилизи духІнадухъунхІели , хІушани сунечи адам бекІлил мурдахІейибси , гьаялизи бигьунси жагьил эмхІе чебиидая . Гьаялизибад арзили , хІушани иша кая . Эгер чили-биалра хІушази хьарбаалли : „ Сен ирзулрая ? “ — или , илизи бурая : „ Иш Арикарлис гІягІнибикили саби “ — или » . Арикарли бархьибти мутагІялимтани арбякьи , гьар секІал Илини чучи хъарбарибси тяхІярли дариб . Илдани эмхІе ирзухІели , илала бегІтани хьарбаиб : « ХІушани эмхІе сен ирзулрая ? » Илдани буриб : « Иш Арикарлис гІягІнибикили саби » . Илдани эмхІе ГІисачи киб . ГІур иличи чула палтар чедушили , ГІиса мурдайахъиб . Ил ватихьибхІели , илдани чула палтар ГІиса аркьуси гьуйчи удуршутири . Ил Елеон дубурличивад кайцІуси катхІейчи гъамиубхІели , ила цалабикибти мутагІялимтала лебил кьукья чули чедаибти гІяламатла анцІбукьуни багьандан Аллагьлис дезабикІесбииб , шадси тІамаличил вявбикІули : « Арикарла уличил лявкьуси Пачара баракатла сай ! Зубрачиб даршудеш , чихъ зубрас чебяхІдеш дираб ! » Халкьличил бархти фарисейти ГІисачи дугьабизур : « МугІяллим , илди ХІела мутагІялимтази селра хІебикІахъес бурагу ! » Амма Илини илдала гъай чехІесиб : « ХІуша дирхаирая , эгер итди лехІахъалли , къаркъуби вявдикІесдирхІур » . Ярусалимличила Илала децІ-биса . ГьатІиралра гъамбиубли шагьар чебаили , илис кьадарбируси кьисматличи ГІиса висивииб ва иб : « Агь , хІуни ишбархІила бархІилра даршудешличи гьуни чебаадлири ! Амма ил гьанна хІела хІулбани чебаэсливан ахІен . Душманта хІед алавчарли сангурти тІашдалтути , лерил шалубачибад алавбурцути , хІу кьакьабакІахъибти бурхІнира ляркьян . Аллагьли маслигІятбируси , хІу берцнилис къулайсили биэси замана хІебагьни багьанданцун , хІура хІела халкьра къирдарили детихъахъурая ва къаркъаличиб къаркъалра кахІевлан » . Вачар-чакарлизи ахъибти Аллагьла хъулибад дурабяхъни . ГІур ГІисани , Аллагьла хъули ацІили , иладли бирцанти ва исанти дурабуршес вехІихьиб . Илини иб : « Дурхъаси жузлизи белкІи саби : „ Дила хъали — балгала хъали саби “ — или , хІушани биалли , иш къачагъунала къушличи шуркабатурлирая » . ГІиса Аллагьла хъулив гьар бархІи халкьлизи гІякьлума угьулри . Хала кашишунасра , Низамла гІялимтасра , халкьла халалгъунтасра Ил ветахъахъес дигулри . Амма ГІисала гьар гъайличи лехІихъули , лебил халкь мурталра Иличил барх бирни багьандан , ил секьяйда бирусилра хІебалулри . ГІисала ари-ихтиярличила суал . ГІиса ца гьачам Аллагьла хъулив халкьлизи гІякьлума угьуси ва гІяхІ хабар буруси замана , хала кашишунира , Низамла гІялимтира , халкьла тямадабира къаршили кабизур ва хьарбаиб : « ХІуни илди лерилра секІал чила ихтиярличил дирусири ? ХІед илгъуна ихтияр чили гибси ? » ГІисани илдази иб : « Гьари , Нунира хІушази ца суал хьарбиисну , хІушани Набзира бурая : ЯхІъяни шиннизи бизахъни чили барахъибсири ? Зубразибадли хъарбарили барахъибсив яра адамлив ? » Илди чула саби ургаб жалбухъун : « Эгер нушани „ зубразибадли “ — или , бурахІелли , ГІисани гІурра хьарбиу : „ ХІуша иличи сен дирххІеуррая , гьатІи ? “ Амма нушани „ адамли “ — или , бурахІелли , лебил халкьли , хІятта ЯхІъя идбаг виъниличи саби бирхаъни багьанданра , нуша къаркъубаудурцура » . ГІур илдани жаваб чарбатур : « Нушани хІебалехІе » . ГІисани илдази иб : « ХІебиалли чила ариличи хъарахъили дирулрал хІушази Нунира хІебурис » . Гьимикар тІутІи дашахъантачила бурала . ГІур ГІисани халкьлизи ишгъуна бурала буриб : « Ца адам , тІутІира удатурли , анхъличи хІерудибирахъес анхъчибачи хъарбарили , сай биалли вахъхІилис дура арякьун . ТІутІи дилкьуси замана сабаибхІели , илини анхъчибачи сунес биркуси сабухъ сасахъес къараваш вархьиб . Амма ил анхъчибани витили ва селра хІебедили гІелавяхІ чарвариб . Илини гІурра цархІил къараваш вархьиб . Илра селра хІебедили , витра витили , цІахварили вархьиб . ГІур хІябэсил къараваш вархьиб . Илра дяхъурбаркарили , анхъла дура лайвакІиб . ГІур анхъла вегІ пикриухъун : „ Нуни се барасли гІяхІсира ? Гьари , дигуси дила урши урхьис , белики , илигІибалра урузбиэс “ . Амма анхъчиба , ил чеили , чула ургаб пикрибариб : „ Ит букьурла вегІ сайну , даширая итра кавшили , гьар секІайчи дегІкайрехІе ! “ Анхъчибани ил , анхъла дура арукили , кавшиб . ТІутІила анхъла вегІли илдас се бирув гьатІи ? Ил чарухъунхІели , анхъчибира кабуршу , анхъра цархІилтази бедлуга » . Иличи лехІахъибтани иб : « Аллагьли илгъунара кьадармабараб » . ГІисани , илдачи чекайзурли хІерра или , хьарбаиб : « „ Лац лушантани хІейгибарибси къаркъара , хъинжлизиб бегІлара хІяжатсили бетаур “ — или , Дурхъаси жузлизиб белкІунсила се мягІна сабира ? Ил къаркъализи чегибсира къардиубли кайкили тІутІуирар , ил саби сунечи кабикибси адамра пІянчІкайу » . Ил бурала чузи аргъахъес бурибси биъниличи шакбикили , Низамла гІялимтасра хала кашишунасра ГІиса уцес дигули хьалли , халкьлигІиб урухбиуб . Илбагьандан илдани ГІисас гІелабад дигІянали хІерудибирес бехІбихьиб . Дебали хІялалтази буйгІути ца-чумал адам баргили , ГІисани бурибси , васвасиэсигъуна мягІнала гъай пайдалабарили , илди Иличиб гІяйиб кабилзахъути бикьрумили биахъес ва Римла хІякимла арилизи ведили , илаб ГІисас диван барахъес кьасбариб . « Пачала пачас бедая … » . Илди цагьачам ГІисази суравбухъун : « МугІяллим , бархьдеш бирахъес ва чисалра гІяхІулахІейрули , лебтазилра дакІу-гьаргли Аллагьла бархьси гьуникад башахъес ХІу гІевугьни нушани балулрану , бурагу , Римла пачас хІекь бедлугес нушачиб чебсив ахІену ? » Илдала суалла вайси мягІналичи шакикили , ГІисани илдази иб : « Гьари , Набзи динарий чебаахъая , илизир чила суратра ура лерал хІерэс дигулрану » . Илдани жаваб бедиб : « Римла пачала » . ГІисани илдази иб : « Пачас — пачала , Аллагьлис — Аллагьла » . Илини халкьлизи дурибтазибад илдани чула вайти кьасанас пайдабиэсигъуна селра баргес хІебиубли , ва , Илала жавабтачи тамашабиубли , илди лехІкахъиб . Магьарличила ва зубрачила саддукейтала суал . ГІисачи гъамбиубли , ца-чумал саддукейли ( бебкІибти гІур мицІирбирниличи илди бирхарути ахІенри ) Илизи ишгъуна суал хьарбаиб : « МугІяллим , Низамлизиб Мусани нушаб белкІи саби : „ Хьунул кариибси узи , сунезибад дурхІни ахІекІубли нагагь вебкІалли , илала хьунул цархІил узини сунес кариаб ва узис дурхІни абикьаб “ . ХІера , лебли саби верхІел узи : цаибил , хьунулра кариили , сунезивад дурхІя ахІекІубли вебкІили сай . КІиэсиллира ил кариили , дурхІя ахІекІубли вебкІили сай , хІябэсиллира ил хьунул адам кариили сари ва илкьяйдаличил ил верхІелра узини кариили сари . Илди верхІелра узи дурхІни ахІекІубли бебкІили саби . Илди мицІирбиубхІели , ил чидил узила хьунулли риэсара ? Ил верхІелра узичир хьунулли калунси риалли ? ! »  ГІисани илдас жаваблис иб : « Гьаннала дунъяличиб хІербирутани хьунрира кабиръу , шерира арбашар . Амма саби хІяблабад абизес ва челябкьуси дунъялизибра хІеркабирес лайикьтази халбарибтани я хьунри кахІебиръу , я шери архІякьян . Илди бебкІесра хІебирар , илди малаикунигъунтили бирар . Илди Аллагьла дурхІни саби , сенкІун Аллагьли саби илди хІяблабадли ахъбуцибти . БебкІибти хІяблабад абилзни сай Мусанира марбирули сай . Алкунси цІализи гІелабикибси муръухьла кьадаличила хабарлизиб илини ишкьяйда бурили : „ Аричи — ил Ибрагьимлара , ГІисакьлара , Якьублара Аллагь сай “ . Амма Аллагь — ил алхунтас ахІенну Аллагьли сайси , мицІиртас сай . Аллагьлис лебилра мицІирти саби » . Низамла гІялимти Илизи суалбикІес бирули ахІен . ИлхІели цацабехІти Низамла гІялимтани иб : « МугІяллим , валлагь , хІуни гІяхІил бурири » . Илала гІергъи ГІисази чилра суаликІес валхІейзур . Амма сай ГІисани илдази иб : « Сен гьатІи , МасихІ Даудла наслулизивад сай или бикІутив ? Тулкнала Жузлизив сай Даудра ахІену гьатІи викІуси : „ Аричини дила Арикарлизи иб : ‘ Дила балуй някъла шайчи кайи , Нуни ХІела душманти ХІела кьяшмауб багьарбиахъайчи ’ “ ? Эгер Даудра Илис „ Арикар “ — или , викІули виалли , секьяйда МасихІ Даудла наслулизивад виэс вирусив ? » Лебил халкь Сунечи лехІихъуси замана , ГІисани Сунела мутагІялимтази иб : « Низамла гІялимтачил хІуша мяхІкамли диирая . Итдас духъяна палтар челгьесра , майдунтачиб чузи хІурматличил саламбикІахъесра , киласабазибра шадлихъла сяхІбатуначибра бегІла гьала кабиресра дебали дигахъу . Илдани саби гамъа хьунрала лебдеш бугуси , илала гІергъи чебаълис духъяндитІахъи балгнира дучІути . Илдани чучи чекайсу бегІлара халаси гІяйиб » . Гамъала кІел къарапул ва илис гап . ГІисани , алавчарли хІеръили , садакьа кабирхьуси тІакьала чула савгъатуни кадирхьути давлачебти чебаиб . Илини сунела лерти дубсила кІел къарапул кадирхьуси мискин гамъара чераиб ва иб : « ХІуша дирхаирая , ит мискин гамъали цархІилтачир дахъал кадихьиб . СенкІун лебтанилра савгъатлис чула имцІабухъ секІал кабихьиб , иткьяйда мискинси итини биалли , сунела яшавлис хІяжатсира балли кабихьиб » . Ярусалим тІутІу-кьякьябирниличила бурала . Ила цалабикибти адамти Аллагьла хъайчила , ил белшес кадихьибти къаркъубала ва ил баршес хибти ваяхІла жагадешличила гъайбикІули бакьили , ГІисани илдази иб : « ХІушани ишар чедиути гьар секІал тІутІу-кьякьядирар . Ишаб къаркъаличиб къаркъалра кахІелунти бурхІнира ляркьян » . МутагІялимтани , Иличи дугьабизурли , хьарбаиб : « МугІяллим ! Илди лерилра мурт сари детарути ? Ил сецад жявли бирарал секьяйда багьес вирусив ва ил биэс гьалаб сегъуна лишан дакІубиэсара ? » ГІисани иб : « Вари , хІушани чисалра диргІяхІейэс къайгъибарая . Дила У пайдалабарили , „ МасихІ — ну сайра ! “ ва „ Замана баили саби ! “ — или , бикІули башутира бахъал бирар . ХІуша илдас гІеларадли армякьядая ! Дургъбачилара пунтчидешличилара бакьибхІели , уркІмадулхъадая . Гьаланачи илди лерилра диэс гІягІнити сари , амма ил гьачамлис ахир ахІен » . ГІур ГІисани илдази иб : « Халкьличи халкь , пачалихъличи пачалихъ къаршили ахъдирар . Гьар чинаралра цІакьли мерсра далкьан , гашира диркур , бахъал адамтира улхан ва зубрачирад тамашала кахти лишантира дирар . Амма лерилра илди детаайчи , хІуша дуцили гІязабдуркІурая , гІелабадкабиркули , паргъатдеш хІелуга , киласабазиб танбихІбиру , туснакъла духІнайурая , Ну багьандан пачналара хала хІякимталара гьалар хІушазирад жавабкардешра тІалабдиру . ХІера , илар хІушани набчила бикьридешдаресра дирудая . Амма хІуша умудиэс или гьалакдиубли , пикрумазира майхъудая . Нуни хІушаб гъайдикІахъес пагьра гІякьлура лугас . ИлхІели хІушала къаршикартазивадли цалилра хІушачи къаршили я гьандуцес , я хІушала гъай уббяхъес хІейрар . ХІуша удедес хІушала бегІтани , узбани , гъамтани ва юлдашунанира балли , кьасбиру . ХІушазибад цацабехІти кара кабуршу . Ну багьандан хІушачи лебилра гьими-кьяслира бирар . Амма хІушала бекІличибад ца гъезалра убяхІхІебиркур . ХІушала сабурла чІумадеш — ил саби хІушала рухІла берцуди . ГІяскуртани алавкабуцибси Ярусалим чебаибхІели , багьирая : ил хараббируси замана гъамли саби . ИлхІели Иудеялизибти лебилра дубуртази бебшаб ; Ярусалимлизибти , ил бархьбатурли , арбукьяб ; илала дуба-карчІализибти шагьарлизи амабацІаб . Илди — ляркьян или Дурхъаси Жузлизиб бурибси марбирути , мусибатла бурхІни сари . ДурхІялис баибтас ва михъирличивси дурхІяличилти хьунул адамтас илди агри-балагьла бурхІни сари ! Ил ванзаличи цІакьти балагьуни , илабти халкьличи Аллагьла гьимидухъни чевкъар : цабехІ бугаси турлизибад улхан , цархІилти ясирбуцили , декІар-декІарти улкнази арку . Ярусалим биалли , аллагьагартас ахир сахІебаили лебалцадхІи , илдала кьяшмауб кавлан . БерхІиличир , бацличир ва зубартачир гІяламатла анцІбукьла лишантира дирар , ванзаличибти халкь биалли , урхьула ва дургъути рамчанала кахси тІамали урехила ружерилизибуршу . Дунъяличи челябкьуси бурули бурес хІейэсигъуна балагьлигІиб урухбиубли халкьра гьигь буцили , къагъбиубли кабиркур . ГІур илдани чебяхІси цІакьличилра пагьличилра машгьурси Инсаниятла Урши гъагулличи айили лявкьули чейу . Лерилра илди мардирес дехІдихьибхІели , къукърира дархьдарили , бурги ахъдуцили хІеръая — азаддеш гъамли саби ! » ГІисани илдас ишгъуна бурала буриб : « ХІушани инжирла ва цархІилти галгубачи хІеръая . Илди кІапІразир дузесдяхІибхІели , илдачи хІеръили , дуцІрум гъамли диъни баладая . Тяп илкьяйдали хІушанира ил марбирни чебаибхІели , багьирая , ил Аллагьла Низам-зегъала дунъя гъамли саби ибси биъни . ХІушази бурулра : илди лерилра иш гьаннала кьам мицІирли лебаллил маркадирар . Зубрира ванзара къел-хІерзи агарли дегъаллира , Дила гъай детхІейхъур . « ХІерудибарая » . ХІерудибарая , илбархІи бирни хІушаб гьаналра агарсиван хІебиахъес багьандан хІуша шадлихъуназирад , держлукьдешлизирад , хъали-яшавла шикьатІализирад гІелумли дуэная . Ванзаличиб хІербирути леблисалра ил гьанагарсили бирар . ХІушаб кьадарти лерил къияндешлумазирад зарал хІебиахъубли дерцес баарицад цІакь биахъес ва Инсаниятла Уршилис гьунидаэс багьандан , хІуша мурталра хІуруцІли диреная ва Аллагьлис дулгеная » . ХІерели ГІиса Аллагьла хъулив халкьлизи гІякьлума угьи , бархІехъла замана биалли , арякьи , дуги Елеон дубурличиб буркІи . Савли жявли лебил халкь Илала вягІзуртачи лехІахъес багьандан Аллагьла хъули башутири . Ягьудала хаиндешла кьасани . Абиъ-бехІцІурала , сунес Пасха или бикІуси , байрам гъамбикІулри . Хала кашишунасра Низамла гІялимтасра ГІиса агарварес дигулри , илди халкьлигІиб урухкІни багьандан . ХІера , вецІну кІирализивадли ца , Искариот ибси че уличилси , Ягьудази Илбис бухІнаберхур . Ягьуда арякьи хала кашишуначил ва Аллагьла хъа къараултала халалгъунабачил ГІиса уведеси тяхІярличила вягІдалакайуб . Илди дебали разибиуб ва илис арц дедесра чесиб . Ягьуда кьабулкайкиб ва ГІиса уведес мякьлаб цархІилти адамти агарси замана бикахъес хІерликайиб . БегІ гІергъиси гьунибаъни . БехІцІурала — Пасхала бархІи сабаиб . Ил бархІи пасхала мукьарара белгьес гІягІнисири . ГІисани Петрра ЯхІъяра бархьили , илдачи хъарбариб : « Дукьенаяну , нушаб бархІехълис пасхала беркала хІядурбарая » . Илдани хьарбаиб : « Нушани чинаб хІядурбарили дигулри ? » ГІисани илдази иб : « Шагьарлизи духІнадухъунхІели , хІушани шинна хъабара сайра ца адам чейидая . Илис гІеларад ардякьи , ил ацІибси юртлизи хІушара адацІирая . Юртла вегІлизи бурая : „ МугІяллимли хІези хьарбаахъес хъарбариб : ‘ МутагІялимтачил варх кайили , Нуни Пасха беркеси хъали чидил сабив ? ’ “ Ил адамли хІушази чедибси , царкнира удушибси халаси хъали чебиахъу . Илаб беркесира хІядурбарая » . Илди арбякьун ва гьар секІал ГІисани бурибси кьяйда даргили , пасхала беркала хІядурбариб . Замана баибхІели , вакилти ГІисачил барх кьумурла мякьла кабииб . ГІисани илдази иб : « Дила гІязабти дехІдихьайчи , Наб хІушачил варх кайили , иш Пасха беркес дебали дигусири ! Ну хІушази викІулра , Нуни Пасха гІур хІебукас , ил барес Аллагьла Низам-зегъала дунъялизибцун бикалли ахІенси » . ГІур Илини хъаба касиб ва , Аллагьлис баракатла балгара барили , иб : « Касая иш , хІушала ургар дутІая . Нуни хІушази бурулра , Аллагьла Низам-зегъала дунъяла замана сабаили гІергъи ахІенси , Нуни гІур ишди тІутІила шинра хІедужис » . ГІур Илини , касили кьацІ , баракатла балгара барили , кІибайбарили , илди леблисалра бутІиб ва илдази иб : « Ил хІуша багьандан кьурбанбируси Дила чарх саби . Илкьяйда биреная , Ну гьаниркахъес » . Илкьяйдали бархІехъла хурегла гІергъира , хъаба касили , илдази иб : « Ил хъаба Нуни хІуша багьандан кертІути Дила хІиличил бигьунси Сагаси ВягІда саби » . Амма хІердикІеная ! Ну уведлуганна някъра Дилайчил барх ишаб кьумурлаб леб ! ГІе , Сунес кьадарси гьуни Инсаниятла Уршилисра ахъес чевкъар . Амма Ил уведлугайчира балагь-кьадар чевкъар ! Илди , « Илгъуна бареси чузивад чи саяра ? » — или , цализи-ца суалбикІесбяхІиб . Чили имцІали ? . ГІур мутагІялимтала ургаб чузивадли халалгъунази вейгІеси чидил саял белгибирули жал бетаур . ГІисани илдази иб : « Аллагьагартачир пачнани сари халкьлис бекІдеш дирути . Илдала хІякимти чус саби „ халкьлис гІяхІдеш биранти сарра “ — или бикІар ! ХІушала илгъуна тяхІяр биэс асухІебирар ! ХІушазивад вегІла халалгъунсили сайси , ил , вегІлара виштІалгъуна сайсиван вираб , вегІлара халалгъуна биалли — сай къараваш сайсиван вираб . ГьатІи , чи сая халаси ? Кьумурла мякьла кайибсив яра илис къуллукъбирули кайзурсив ? Кьумурла мякьла кайибси саяра ? ! ХІера , хІушала ургав Нура къуллукъчиван сайра ! Лерил имтихІянти хІушанира Набчил далли дяхІаирая . Дила Дудешли Наб пешкешбарибси Аллагьла Низам-зегъала дунъя , Нуни ил хІушабра пешкешбирулра . ХІуша Дила Низам-зегъала дунъялизир Дила кьумурларад кьацІли дукудая , Израилла вецІну кІира кьамлис бекІдешра диридая . Симон , ва Симон , хІу сахъли вии ! ХІушала хІялумцІахъес ва неглизирадли анкІи декІардарахъес илбислис ихтияр бедибсину . ХІела вирхни бетмахъаб или Ну улгира . ХІунира , гІур Набчи чариубхІели , хІела узбала бирхни дебабирен » . Петрли ГІисази иб : « Арикар ! Ну ХІед гІелавад туснакъла вакІес ва бебкІа чекасес хІядурлира » . « Петр , Нуни хІези бурулра , — иб ГІисани , — ишбархІи дагъа белхІайчи , нуни Ит валуси ахІен или хІяйна ирид » . КІел тур . ГІисани илдази хьарбаиб : « Нуни хІуша я арц , я тавра , я дабруми агарли дархьили хьалли , хІушала селичилра хІяжатдеш лебрив ? » Илдани жаваб чарбатур : « Аги » . ГІисани илдази иб : « Амма гьанна сунела арц лерсини , илдира касили , таврара касаб , арц агарсини биалли , палтарра дицили , тур асаб . Нуни хІушази бурулра , Дурхъаси Жузлизиб Набчила белкІунси бетарар : „ Ил такьсирчизи халвариб “ . СенкІун Набчила дурибти лерилра детарути сари » . ГІисази илдани иб : « Арикар , хІера , ишар кІел тур лер ! » Илдас Илини жаваб бедиб : « Диур ! » Елеон дубурличибси балга . ГІиса хъайгІивадли дуравхъи , гІядатлибиубливан , Елеон дубурличивяхІ ватихьиб . МутагІялимтира Илис гІелабадли арбякьун . Сай вашуйхІи аибхІели , ГІисани илдази иб : « ХІялумцІлалис гьандуцес дулгеная » . ГІур , игьубси къаркъала гьарахъдешличи тяйдииубли , кьукьмусикили , улгесяхІиб : « Ва Дудеш ! ХІези тилади саби , Набчибад иш гІязабтала хъаба чебарбука ! Амма Дила ният ахІи , ХІела бартааб » . Зубрачивадли вакІили , малаикра ГІиса уркІичевварес къайгънаиркьусири . ХІяшкьлавиубли , ил иштяхІли улгусири , Илала чяхІдикІути майъа ванзаличи хІила кІунтІриван кадиркутири . Балгаличивад айзурли , чариубли , мутагІялимтачи вакІибхІели , илди , шишимайли бамсахъурли , бусули баргиб . ГІисани илдази иб : « ХІуша сен дусутирая ? Айзираяну , хІушала хІялумцІухІели гьандуцес багьандан дулгеная » . ГІиса уведиб . Илини илди гъай дурухІели , халкьла кьукья багьарбиуб . Илдала гьабкьябазив баягъи вецІну кІирализивад цали сайси , сунес Ягьуда бикІуси гьавиубли вашулри , ГІисачи байикес ветухъун . ГІисани илизи хьарбаиб : « Ягьуда ! Байикниличил саю хІуни Инсаниятла Урши уведлугуси ? » ИлхІели Илала мякьлабти мутагІялимтани , илаб бусягІят се бетарарал чебаили , ГІисази хьарбаиб : « Арикар ! Нушани турани айтІес замана баилив ? » Илдазивадли цали , тур чегахъили , хала кашишла къаравашла балуй лихІи чеббушиб . ГІисани иб : « Диур , ватирая ! » ГІур илала лихІиличи гачикили , къараваш сагъвариб . Илини Сай арукес бакІибти хала кашишуназира , Аллагьла хъа къараултазира , тямадабазира иб : « Туранира тІерхьубира касили , уцес хІуша дурадухъес , Ну къачагъ секІал сайрав ? Ну гьар бархІи хІушачил варх Аллагьла хъулив вирира , хІуша Набчи гачхІедикира . Гьанна биалли , хІушала замана саби — цІябдешла ариличилси » . Илдани ГІиса уцили , гьайварили , хала кашишла юртлизи киб . Петр илдачив цакьадар тяйдили , илдас гІелавадли вашулри . « Нуни Ит валуси ахІен » . Азбарла байлаб цІара бикьурли , адамти цІалис алавчар кабииб . Илдачил варх кайили Петрра леври . Ил цІала мякьла кайили чеили , ца къараваш хьунул адамли иличира хІеръили , иб : « ГІисачил вархли илра левригу » . Амма Петрли , илала гъай чехІесили , иб : « Хьунул адам , нуни Ит валуси ахІен » . Камси заманала гІергъи цархІил адамлира , ил чеили , иб : « ХІура итдазивад ца сайригу » . Амма Петрли илизира иб : « АхІенра » . ГІурра сягІятцад замана арбякьи гІергъи , ца адамли гІячихъли иб : « Валлагь , ил адам ГІисачил вархли леври , ил галилеяланра сай » . Амма Петрли илизира иб : « Нуни хІу сейкІулрил балули ахІенра ! » Илини илди гъай дурухІели , дагъа белхІун . ИлхІели Арикарли , шуряхъили , Петрличи хІеръиб . Петрлис сунези Арикарли дурибти гъай гьандикиб : « Дагъа белхІайчи хІу Наб хІяйна марли кахІелад » . Азбарла дура арякьи , Петр кьутІкьули висивииб . ГІисас къараул биранти Иличиб къугънара бикьутири , дебали итра итутири . Илала хІулбира дигьи , илди хьарбикІутири : « Идбаг , гьари , багьи ХІед чили бяхъибал ? » Илдани Илизи дахъал цархІилтира валтІути гъай дурутири . Савли шаладикибхІели , халкьла хІяким-тямадаби , хала кашишуни ва Низамла гІялимти чукурбикибхІели , ГІиса чула диванханала гьала кили , тІашатур . Илизи хьарбаиб : « Бура , ХІу — МасихІ сайрив ? » Илини илдази иб : « Нуни бурили хьалли , хІуша Набчи дирххІерудая , Нуни хІушази хьарбааслира , хІушани Наб я жаваб хІелугадая , я Ну хІушани ваткахІейура . Гьаннала гІергъи Инсаниятла Урши ЧевяхІси Аллагьла тахличив балуй някъла шайчи кайили вирар » . Илди леблилра хьарбаиб : « ХІебиалли , ХІу Аллагьла Урши сайрив ? » Илини жаваб бедиб : « Ну чи сайрал , хІушанира бурирая » . ИлхІели илдани иб : « Нушаб гІур сегъунти бикьридеш гІягІнитив ? Сунела мухІлили дурути нушани дакьирагу » . ГІиса Пилатла гьалав . Илала гІергъи лебил халкь абизур , ГІиса Пилатличи арукиб . Иличирти гІяйибти кадизахъес багьандан , илдани буриб : « Иш адамли нушала халкь чеббулкІахъули виъни , пачас хІекь хІебедахъес гІевугьни ва сай МасихІ , цараван буралли , пача сайра или викІни , нушани кабизахъурра » . Пилатли Илизи хьарбаиб : « ХІу — жугьутІла пача сайрив ? » Илини жаваб бедиб : « ХІуни буриригу , Ну чи сайрал » . Пилатли хала кашишуназира халкьлизира буриб : « Нуни иш адамличиб сегъуналра гІяйиб чебиули ахІенра » . Илди бикІулри : « Илини , вягІзурти дирули лебил Иудеякад вашули , халкьлизиб кьабулагардеш алкІахъули сай . Галилеялизивад вехІихьили , хІера , гьанна ишара саили сай » . Галилеяличила бакьили , Пилатли хьарбаиб : « ГІиса Галилеялизивадси саю , гьатІи ? » ГІиса Гьирадла арилиубси ванзаличивадси виъни багьурли , Пилатли ГІиса , илди бурхІназив Ярусалимлизи вакІибси Гьирадличи укахъес хъарбариб . ГІиса чеили , Гьирад дебали разииуб : Иличила дурути хабурти дакьили , Ил чеэс иштяхІли ил вахъхІи сайри . Илала дуравад , ГІисани сегъуна-биалра гІяламатла анцІбукьра чебаахъесгу или хьуллири . ГІисази илини дахъал суалти хьардаили хьалли , Илини илала суалтас жаваб чархІебатур . Ил замана илаб тІашти хала кашишунанира , Низамла гІялимтанира ГІисачила чула гІяйибти дурни даимбирулри . Гьирадра илала бургъантира Иличиб къугънабиркьиб ва Ил увяхІвариб . ГІур , Иличи жагати палтарра чегьахъурли , гІелавяхІ Пилатличи чарариб . Ил бархІила гІергъи гьалаб цаличи-ца къаршикартили бирути Гьирадра Пилатра юлдашуни бетаур . Иудеялантала тІалаб . Хала кашишунира , тямадабира , халкьра сунечи тІалаббарили , Пилатли илдази иб : « ХІушани иш адам халкь гьирбиран сай или гІяйиблаварили , набчи кирая . ХІушара лерли нуни ахтардиварили хьалли , ишала черкад хІушани дурутазибад нуни ишичи сегъуналра гІяйиббареси секІал хІебаргира .  Тяп илкьяйда Гьирадлира , нуни Иш сунечи вархьили хьалли , Ишис кавшеси хІукму барес лайикьсили биэси сегъуналра багьана хІебаргили чарвариб . Илбагьандан витахъесра бурили , нуни иш ваткайис » .  Илзамана лебил халкьли ца мухІлилабад кьяйда вявъиб : « Нушаб ГІиса гІягІнили ахІен ! Варавва азадвара ! » Варавва — ил шагьарлизиб бетаурси пунтла замана адам кавшни багьандан туснакъварибсири . Туснакълавад ГІиса дураэс пикрибарибси Пилат халкьличил гІурра ихтилатикІес вализур . Амма илдани вявъиб : « Ил хІябтІерхьаличи чеветяхъая , хІябтІерхьаличи ! » Пилатли хІяйнайсра илдази иб : « Итини се вайси бариба ? Ит кавшес хІукму баресси нуни чебиули ахІенра . Нуни Ит витахъесра бурили , ваткайахъис » . Амма ГІиса чеветяхъни тІалаббирули , биругІеб вявбикІутала тІама Пилатлайчиб чедибикиб . Илини халкьли тІалаббируси хІукму дурасиб . Пунтлизир бутІакьянчидеш дарни ва адам кавшни багьандан туснакъварибси адам , ил ватаахъес дигутала мурад барили , ваткаиб . ГІиса биалли , чус дигуси барахъес халкьла арилизи ведиб . Голгофаличи аркьукад . ГІиса чеветяхъес арукиб . Илис гІелабад архуси къанч сунела хъучивад чариубли , шагьарлизи лявкьуси , Киренализивадси Симон бикІуси адамлизи гІелахъахъиб . ГІисас гІелабад лябкьути бахъал халкь , илдачил барх хьунул адамтира , лебри . Илди чучи саби бирхъули , ГІисас яс бирулри . Илдачи шуряхъили , ГІисани иб : « Ярусалимланти ! Ну багьандан мадисудаяну , хІуша ва хІушала дурхІни багьандан дисеная ! „ Жугъантира , дурхІни хІебаркьибтира , дурхІни хІебухъахъибтира талихІчебти саби ! “ — или , адамти бикІести бурхІни чесадиули сари : ИлхІели дубуртачи дугьабизурли , бикІар : „ Нушачи гъятІдухъеная ! “ , музурбази бикІар : „ Нуша дигІяндарабая ! “ Эгер ара-сагъси галгалис илгъуна биралли , берубси галгалис се баресара ? » ГІиса хІябтІерхьаличив . ГІисачил барх кабушес аркути кІел гьатІи къачагъ лебри . Илди Голгофа бикІуси мерличи сабаибхІели , ГІиса илав хІябтІерхьаличи чеветяхъиб . Къачагъунира — ца Илала балуй шайчи , цархІил — алгъай шайчи чебетяхъиб . ГІисани , лаг зубрачибяхІра хІеръили , иб : « Дудеш ! Ишдани чули се бирулилра балули ахІенну , ишдачивад ХІу чевверхи ! » Бургъантани биалли , Илала палтар , чІалабушили , чула ургар дуртІулри . Халкь тІашкабизурли илдачи хІербикІулри . Тямадаби биалли , ГІисачира хІербикІули , Иличиб дукарбирхІулри : « Сунени цархІилтира уцахъули вирину , эгер Сай Аллагьли чеввикІибси МасихІ виалли , виралли , гьанна Сунени Сайра верцахъабгу » . Гъамбиубли , цІикІти чягъирра гьадурцули , бургъанти ГІисачиб къугънабиркьулри ва Илизи бикІулри : « Нагагьла ХІу жугьутІунала пача виадли , ХІуни ХІура верцахъес виигу » . ГІисала бекІла чедиб « ИШ ЖУГЬУТІУНАЛА ПАЧА САЙ » — ибси белкІра лебри . ХІябтІерхьаличи чебетяхъибтазивад ца къачагъ , Иличи вайтІа вехІра вилзули , викІулри : « Марлира , ХІу МасихІ сайрив ? ХІебиалли , ХІура нушара дерцахъаба ! » ЦархІил биалли , илис виргулри : « АллагьлигІивалра хІу уруххІекІулрив ? ХІедгъуна танбихІ Илисра барилигу ? Нушаб барибси танбихІ — бархьси саби . Иличиб буресигъуна гІяйибалра агара » . ГІур ГІисачи дугьайзур : « Арикар ! Пача ветаурли вакІибхІели , ХІуни нура гьаникахъаба » . ГІисани жаваб чарбатур : « ХІу ишбархІил Набчил варх алжайзив вируд » . ХІерейсла замана биалра , лебил дунъяличи цІябдеш чебакІиб . Ил цІябдеш хІери гІергъи сягІят хІябал дикайчи калун . СенкІун берхІиличи дяхІцІи чебихьун . Аллагьла хъулибси пардав гъярбердили кІибайкабиуб . ГІисани ахъси тІамаличил вявъиб : « Дила жан ХІела арилизи лугулра ! » Илди гъайра дурили , ГІиса таманкайуб . Илаб бетаурси чебаили , бургъантала даршла бекІли , Аллагьлис дезабарили , иб : « Иш адам гьарли-марли сегъуналра гІяйиб агарси адам сайри ! » ХІябтІерхьаличи чебетяхъибтачи хІербикІес бакІибти лебил халкь чус саби хункІара бирхъули , хъали-хъайгІи арбякьун . Амма ГІиса валути , тяйдили кабизурли , Иличи хІербикІулри , илдала ургаб Иличил барх Галилеялизибад бакІибти хьунул адамтира лебри . Юсупли ГІиса хІяблизи мерлаварни . Иудеяла Аримапея бикІуси шагьарлизивадси , сунес Юсуп бикІуси адамра вакІиб . Ил гІяхІси табигІятла , бархьдеш дигуси ва Аллагьла Низам-зегъала дунъяличи хІерси адам сайри . Ил диванханализив чеввикІибси адам сайли хьалли , илаб ГІисас барес пикрибарибси танбихІ илини гІебхІебуциб .  Юсуп , Пилатличи вякьи , ГІисала жаназа арбухахъес ихтияр га или тиладиухъун . Илини жаназа убяхІасиб ва , капайзира бергурли , шурмазиб биркъубси , сунези гьалав чилра кахІейхьибси хІябла ухІна кайхьиб .  ЖумягІ бархІира ахъили , сут бархІила бархІехъла замана бехІбирхьулри . Галилеялизибад ГІисачил бархли бакІибти хьунул адамтани Юсуплис гІелабад арбякьи гьар секІал — шурмазибси хІябра , ГІиса ила хІяриирхьуси тяхІярра чедаиб . ХъайгІи чарбиубли , илдани гІяхІси тІемла гІявадешра , цархІил секІалра хІядурдариб . Сут бархІи , Дурхъаси Жузлизибра маслигІятбариливан , илди паргъатли хъайгІиб калун . БацІси хІябличи хьунул адамти ва Петр бакІни . ЖумягІла цаибил бархІи савли шала шикьлис абизурли , хІядурти чула ваяхІра касили , хІябличи арбякьун . Ила бакІибхІели , хІяб гьабарес кабихьибси къаркъала гІена ца шайчибяхІ убкасилри . БухІна абацІибхІели , илаб Арикар ГІисала жаназа хІебаргиб . Биубсиличи тамашакабирули , хьунул адамти тІашбизурхІели , хапли илдала гьалаб шалали ухути палтарличилти кІел адам багьарбиуб . УркІкабухъи , бургира къухІдуцили , ванзаличи хІулби вякьаибти хьунул адамтачи илди дугьабизур : « ХІуша бебкІибтала ургав мицІирси варгес умцІутирав ? Ил ишав агара . Ил хІяблавад айзурли арякьун . Галилеялизив вирухІели Илини хІушази се бурибал гьанбикахъая , гьари . „ Инсаниятла Урши уцили бунагькартала някъла ведлуга . Илдани Ил хІябтІерхьаличи чеветирхъу , хІябэсил бархІи Ил мицІирра кайрар “ — или , ахІенрив Илини хІушази бурибси » . Илдас ГІисани чузи дурибти гъай гьандикиб . ХІябличибад чарбиубхІели , илдани гьар секІайчила вецІну цара вакиллизира цархІилтазира буриб . Илди хьунул адамти , хІера , ишди сабри : Мария Магдалина , ИгІяйна ва Якьубла неш Мария . Илдачил бархли калунти цархІилти хьунул адамтанира тяп илкьяйдали сабри бурибси . Амма вакилтас илдани дурибти мехІурти гъай сартиван дизур , хьунул адамтачи бирххІеур . Бархьси секІал , Петр илмадан дуцІли хІябличи вякьун . БухІна хІеръибхІели , илар мер-мерла лайдакІибти жулгьала бутІницун сарри чедаибти . Биубси анцІбукьличи тамашакайубли , ил хъайгІи чариуб . Еммауслизи аркьуси гьуникад . ХІера , баягъи ил бархІи Ярусалимличибад вецІну цара версла гьарахъси Еммаус бикІуси шилизи гьуникад хьурали аркьути кІел мутагІялим детаурти лерилра илди анцІбукьлумачила гъайкабикІулри . Илдала гъайра жалра демжурхІели , ГІиса илдачи гъамиубли , илдачил вархли ватихьиб . Амма илдала хІулби сукъуркайубтиван , илдани Ил вагьхІегьур . ГІисани илдази иб : « Гьуни-гьуникад хІушала се ихтилата ? » Илди хумарти дяхІ-сипатра кадуцили тІашбизур . Илдазивадли ца , сунес Клеопа бикІусини , ГІисас жаваблис иб : « Ишаб цабархІи бетаурси секІайчила селра хІебалуси , марлира , лебилра Ярусалимлизив ца хІуцун ургуд ? » ГІисани хьарбаиб : « Гъай селичилав ? » Илдани иб : « Назаретлан ГІисас биубсиличила сари . Ит баркьудилизив ва Сунела гІилмулизив Аллагьлара халкьлара гьалав асилси идбаг сайри , Амма хала кашишунанира халкьла тямадабанира Ит кавшахъес ведиб . Ил арукили хІябтІерхьаличи чеветяхъиб . Ил Израиллис сунени берцудира хили вакІес гІягІниси Баягъи Ит Арикар сай ибси нушала умутра балли лебсири . Амма гьачам илди лерилра иличирли таманхІедиуб : ил бетаурхІейчибад гьанна хІябэсил бархІи бехІбихьили саби . ГІурра нушала хьунул адамтанира нуша тамашадиахъубра . Савли шала шикьлис илди хІябличи арбякьи уббухъун . Илаб ГІисала жаназа баргхІебаргили чарбиубхІели , валлагь , чус малаикунира гьаласабизур , чузи Ил мицІирли виънира бурибти хабуртира адердахъиб . Нушала адамтазибад цацабехІли , ила хІябличи хІерэс бякьунтанира , гьар секІал дурусли хьунул адамтани бурибси тяхІярли даргиб . Амма илдани сай ГІиса чехІеиб » . ГІисани илдази иб : « ХІябра духудеш камти адамти дуили леррая ! Идбагунани дурибти гьар секІайчи дирхаэс илцадра дебали къиянни балан ! Сунела ахъси даражаличи аэс багьандан ахІенрив , гьатІи , МасихІли лерилра илди къияндешуни дяхІаэс гІягІнити ? » Дурхъаси Жузлизир Сунечила бурути лерил мерани ГІисани Мусачивад вехІкайхьили лебилра идбагуначила илдас баяндариб . Саби букьес кьасбарибси шилизи бетиэсбяхІибхІели , ГІисани вашес дигусиладариб . Амма илди чучил варх калахъес Илизи тиладибикІесбяхІиб ва « БархІехъла замана гъамбикІулину , нушачил варх кален » — или , дугьабизур . ГІиса юртлизи ацІиб , илдачил калун . Илдачил варх кьумурла мякьла кайибхІели , ГІисани касили кьацІ , баркатлабариб ва кІибайбарили илдази бедиб . ИлхІели илдала хІулби гьаргдиуб , илдани ГІиса вагьур . Амма илдани Ил чехІейулри . ГІур илдани цализи-цали иб : « Ишини нушачил вархли гьуникадли вашухІели ва нушази Дурхъаси Жузла белкІани баяндирухІели , нушала уркІбас буцІархІейгив , гьатІи ? ! » Илди илмадан абизур , Ярусалимлизи чарбиуб . Шагьарлизи бухІнабухъунхІели , илаб баягъи вецІну цараличил барх цархІилти мутагІялимтира цалабикили баргиб . Илдачи дугьабизурли , цалабикибтани иб : « Арикар хІяблавад айзни марси саби . Ил сунес гьаласайзурли Симоннира чеили сай » . ГІур илдани гьуйчиб бетаурсиличила ва кьацІ кІибайбирухІели чули ГІиса вагьниличила буриб . ГІиса вецІну цараличи вакІиб . Илдани ил бурухІели , хапли ГІиса илдала ургав вагьариубли , илдази иб : « ХІуша даршули дирабая ! » Чус гьаласабизурси рухІла къаралди саби или гьанбикили , илди уркІбухъи хІяккабизур . ГІисани илдази иб : « ХІуша илцад дебали сен уркІдулхъутирая ? ХІушала уркІби гьаннара васваслив ? Дила някъбачира кьяшмачира хІеръая , иш — Ну сайра . Набчи гачдикеная , хІеръая : Ну — мицІирси Жан сайра . РухІла Дилагъуна я кьаркьала , я лигуби дирхІерни хІушанира баладая » . Илира или , ГІисани илдази Сунела някъби-кьяшми чедаахъиб . Бахъ разибиубдешли , илди бирхаэс хІебирулри ва тамашакабиублири . ИлхІели ГІисани илдази хьарбаиб : « Ишаб хІушала беркеси секІал лебу ? » Илдани Илис берцІибси бялихъла кесек бедиб . Илини сасили , илдира хІеркабикІахъули , ил беркун . ГІур илдачи дугьайзурли , ГІисани хьарбаиб : « Нуни хІушази Мусала Низамлизиб Набчила белкІунсира , идбагунала жузазир ва Забурлизир дурибтира мардиэс гІягІнити диъниличила бурни гьанбиркуру ? » ГІисани мутагІялимтас лебилра Дурхъаси Жузла мягІна баянбариб . Илдази Илини иб : « МасихІличи гІязабтира чевкъар , вебкІили гІергъи Ил хІябэсил бархІи мицІирра кайрар . Илала Ула хІурматлис Ярусалимличибадли бехІбихьили , лебилра халкьани чула гІямрура дарсдарили , бунагьуни хасардатахъес багьандан Аллагьличи дугьабизахъес жибарес гІягІнибиркур . Илди лерилра секІал хІушала хІулбала гьалар детра детаур . Дила Дудешли хІушаб чесибти секІал Нуни гьанна дурхьулра , хІушаб чедибадли бархьибси кьуват хІушази кабацІайчи шагьарлизир каленая » . Зубрази арукни . ГІисани илди шагьарлизибад гьунибатурли , Вифаниялизи бикайчи вякьун . Някъбира ахъдуцили , ГІисани илди баракатлабариб . Илди баракатлабирухІели , Ил илдачивад гьарахъиркес ва зубрачи арцурли чевяхІихъесяхІиб . Илдани Илис икрамбариб . ГІур илди лебгІеб харидешличил Ярусалимлизи чарбиуб ва Аллагьла хъулиб мурталра Аллагьлис дезабикІи .