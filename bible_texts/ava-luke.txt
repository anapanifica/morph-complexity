 Нилъер агьлуялда гьоркьор Аллагьас тІуразарурал ишазул хІакъалъулъ къисаби , байбихьудаса бахъараб гьеб кинабго жидеда бихьарал ва Аллагьасул РагІиялъе жидеца хъулухъ гьабурал гІадамаз рицухъе хъвазе гІемерав чияс хІалбихьана .  Гьединлъидал , бетІерчІахъаяв Теофил , дидаги лъикІ бихьана , авалалдасанго цІех-рех гьабун , тартибалда кинабго дуе хъвазе . Гьаб цІалараб мехалъ дур ракІчІела дуда малъанщинаб жо хІакъаб букІиналда . Гьерод Ягьудиялъул ханлъун вугеб заманаялда вукІана Абиял тухумалъул чилъун кколев Закария абулев цо кашиш . Гьесул чІужуги йикІана Гьарун аварагасул наслуялъул гІадан . Гьелда цІарги букІана Элисабет . Гьел кІиялгоги рукІана Аллагьасул вализаби . БетІергьанасул тІолабго амру-нагью ракІбацІцІадго тІубазабулаан гьез . Амма гьезул лъимал рукІинчІо . Элисабет йикІана лъимер гьабуларей гІадан . Гьел рукІана гІолохъанлъиялдаса арал гІадамал . Гьале гьанжеги гьезул тухумалде ирга щола Мукъадасаб Рокъоб хъулухъ гьабизе . Кашишзабазул гІадаталда рекъон , можоро тІамидал , Закарияде тІаде ккола , Аллагьасул Мукъадасаб Рокъове жаниве лъугьун , махІгьуинаб нахул кьеккен гьабизе . Нахуда цІа бакулев гьев вугеб мехалъ , киналго хутІарал гІадамал рукІана къватІирехун чІун какал ралел . Кьеккеналъул кІкІуй тІад беролеб хирияб бакІалъул кваранаб рахъалде Бичасул малаик рещтІана гьебмехалъ Закарияхъе . Малаик вихьараб мехалъ , Закария вихха-хочун лъугьана ва кутакалда хІинкъана . Малаикас гьесда абуна : — Мун хІинкъуге , Закария , Аллагьас къабул гьабуна дур гьари-дугІа . Дур лъади Элисабетица дуе вас гьавизе вуго . ЯхІя лъе дуца васасда цІарги . Дуе талихІги рохелги босун бачІина гьес , цогидал гІемерал гІадамалги рохила гьев гьавиялдаса . Аллагьасда цебе кІодолъи щвела гьесие , чагъирги цогидаб жаги гьекъеларо гьес , эбелалъул ургьив вугеб мехалъго Илагьияб РухІги лъугьина гьесулъе . Исраилил лъималазул гІемерисел жидерго БетІергьан Аллагьасде руссинарила гьес . Иляс аварагасул хІалкІолъигун ва къудратгун ТІадегІанасдаса цеве вачІун , эбел-инсулги лъималазулги ракІал цоцалъ журазарила гьес , къосун Аллагьасде мугъ рехаралги тІадруссинарила муъминазул гІакъиллъиялде . ТІадегІанав вачІиналде къачІала гьес хІадур гьабураб халкъ . Гьебмехалъ Закарияца малаикасда гьикъана : — Сундалъунха дида гьеб лъалеб ? Дунги ригь арав чи вуго , дир чІужуги гІолохъанго гьечІо . Малаикас гьесие жаваб кьуна : — Дун вуго Аллагьасда цеве вугев ЖабрагІил малаик . Гьес дун витІана дуда кІалъазе ва дуда рохел бицине . Жиндир болжалалда тІубазе бугеб дица бицараб рагІиялда мун божичІелъул , гьале дур кІал-мацІ кквела ва гьеб иш тІубазегІан кІалъазе кІвеларо дуда . Закария къватІиве вачІиналъухъ балагьун чІун букІана халкъ гьебмехалъ . Щайдай гьев Мукъадасаб Рокъов жанив кватІаравилан хІикмалъун рукІана гІадамал . КъватІиве вачІараб мехалъ , Закарияда кІвечІо гьезда кІалъазе . Гьезда бичІчІана Мукъадасаб Рокъоб жаниб гьесие Аллагьасул илгьам лъугьараблъи . Гьелдаса хадуб , килщаз ишанал гьарун гурони , кІал бичІун тІокІаб рагІи абичІо Закарияца . Мукъадасаб Рокъоб хъулухъ гьабизе тІадаб заман лъугІидал , Закария жиндирго рокъове тІадвуссана . Цинги Элисабетил ургьибе лъимер ккана , ва щуго моцІалъ , къватІи-рокъое яхъинчІого , яхчун чІана . Гьелъ абулаан : — Гьале , Аллагь гурхІараб мехалъ , дие гьес гьабураб лъикІлъи , лъимер гьечІолъиялъул бугьтан гІадамазда цебесан дида тІаса ине . Анлъабилеб моцІалъ Аллагьас ЖабрагІил малаик витІана Галилея улкаялъул Назарет шагьаралде Давудил наслуялъул Юсупилан цІар бугев чиясе абурай цо ясгІаданалъухъе . Гьелда цІар букІана Марям .  Гьелъухъе вачІун ЖабрагІил малаикас абуна : — ЙорчІами , Аллагьасул баркат рещтІарай яс ! БетІергьан вуго дуда аскІов . Малаикас гьедин абидал , йихха-хочун лъугьана гьей , ва гьел рагІабазул магІна щибдайилан йикІана . — ХІинкъуге , Марям ! — ан абуна гьелда малаикас . — Бичасул рахІмат насиблъана дуе . ГІенеккея , дур ургьибе лъимер ккела , ва дуца вас гьавила . ГІиса абун лъела дуца гьесда цІарги . ЦІакъ кІудияв чи вахъина гьесул . ТІадегІанав Аллагьасул Василан абила гьесда . Жиндирго эмен Давудил тах кьела Аллагьас дур васасе . Абадиялъего вукІина гьев Якъуб аварагасул халкъалъул ПарччахІлъун , ва гьесул ПарччахІлъиялъе ахирго букІине гьечІо . — Росасецин инчІей дие гьеб кин лъугьунеб ? — ан гьикъана гьесда Марямица . Малаикас абуна : — Илагьияб РухІ рещтІина духъе . БетІергьанасул хІалкІолъиялъул накІкІул парчаялъ яхчила мун . Гьединлъидал Аллагьасул Васлъун рикІкІина гьеб Илагьияб Лъимер . Лъимер-бетІер лъугьунарей гІадамилан рикІкІуней йикІарай дур гІагарай чІужу Элисабетги , гьанже гІолохъанго гьечІониги , лъимаде йиго . Анлъабилеб моцІ буго гьеб ккаралдаса . Аллагьасда хІалкІолареб жо щибго букІунарелъулха ! Гьебмехалъ Марямица абуна : — Гьале , дун БетІергьанасул лагъ ! Дуца абухъе ккезе биччанте дие ! Цинги малаик Марямида аскІоса нахъе ана . Гьел къоязда Марям гІедегІун ана Ягьудиялъул мугІрузда бугеб шагьаралде . Закариял бакІалде щведал , гьелъ Элисабетие салам кьуна . Марямил салам рагІарабго , гьебсагІат Элисабетил ургьиб лъимер кІанцІезе лъугьана . Илагьияб РухІалъул цІуна гьей . — Руччабазулъ бищунго баркат кІудияйлъун лъугьана мун , — ан ахІун гьаракь гьабуна Элисабетица . — Баркат кІудияблъун лъугьана дур ургьиб хулараб лъимерги . Дир ТІадегІанасул эбел къавулъе ячІинегІанасеб даражаялъул гІаданищха дун ! Гьале дур салам рагІарабго , бохун кІанцІезе лъугьана дир ургьиб лъимер . БетІергьанасдасан дуде бачІараб ругьел тІубазе бугелъул , гьелда божарай мун гьардарай гурищ . Марямица ахІана : — Аллагь кІодо гьавизе лъугьун буго гьинал ракІ . Гьес дун хвасар гьаюлин бохун буго дир рухІги . Дун пакъирай лагъалда Бичасул бер речІчІидал , Баркат бугей гІаданлъун гІаламалъ рикІкІина дун . Жиндир цІар мукъадасав къудратав БетІергьанас КІудаб даражаялде яхине гьаюна дун . ГІибадат гьабуразул наслабазда гурхІана . Гучаб гьесул къуваталъ чІухІарал къезарула , Гьезул квешал къасдалги къинарула киналго . БетІергьанас пахруял тахидаса рехула , Пакъирал , кІодо гьарун , тІадегІанлъизарула . Ракъаразе Аллагьас къваригІанщинаб кьола , Бечедал рачахъула , щибго жоги кьечІого . Дол нилъер умумузда абун букІараб куцалъ , Ибрагьимил лъугьарал киналго наслабазда Абадул абадиялъ гурхІилин кьураб рагІи РакІалде щун , Аллагьас жиндирго лагълъун кколеб Исраилил халкъалъе кумек гьабуна гьанже .  Гьениб лъабго моцІги бан , Марям тІадюссун жиндирго рокъое ана . Къо тІаде щвараб мехалъ , Элисабетие вас гьавуна . Аллагь гурхІун гьелъие лъимер гьабун бугин рагІараб мехалъ , гьелда рахьи базе рачІунел рукІана Элисабетил мадугьалзабиги гІагарал чагІиги . Микьабилеб къоялъ васасе сунат гьабизе рачІарал чагІазе бокьана , инсудаго гІадин , васасда цІарги Закария лъезе . Гурин , васасда цІар ЯхІя лъезе кколилан абуна Элисабетица . Гьез гьелда абуна : — Нужер гІагарал чагІазда гьоркьов гьединаб цІар бугев чи гьечІо гури , — ян . Цинги , квераз ишан гьабун , Закарияда бичІчІизабуна васасда щиб цІар лъезе дуе бокьун бугебилан . Цо хъарщиги бачІинабун , Закарияца гьелда тІад хъвана : « Васасда цІар ЯхІя лъезе ккола » , — ян . Киналго гІажаиблъана гьебмехалъ . Гьеб лахІзаталда Закариял кІал ричІун бачІана , мацІалдаса гарацІ бичун ана ва Аллагьасе рецц гьабун кІалъазе лъугьана . Мадугьалзабазул рекІелъеги кутакаб хІинкъи лъугьана гьебмехалъ , Ягьудиялъул киналго мугІрузда тІибитІана гьелъул хІакъалъулъ хабар . Гьеб рагІанщинас , гьелъул пикру гьабулаго , абулеб букІана : — Щив чидай вахъина гьадав васасул ? ХІакъикъаталдаги Бичасул хІалкІолъи букІана гьесулъ . ЯхІял эмен Закария Илагьияб РухІалъул цІуна , Аллагьасдасан рачІарал гьадинал рагІаби абуна гьес : — Исраилил халкъалъул БетІергьан Аллагьасе рецц гьабилин , Нилъехъе вачІун гьес нилъ тархъан гьаридал . Гьес жиндирго лагъ Давудил кьолбодасан нилъее кьела Нилъ хвасар гьаризе къудрат бугев чи . НекІо заманаялда жиндирго аварагзаби ритІун , Гьес нилъее рагІи кьун букІана : Нилъер тушбабаздаса ва нилъ рихаразул квердаса Жинца хвасар гьарилилан , Нилъер умумузда гурхІилилан Ва мукъадасаб къотІи тІубазабилилан . Нилъер умматалъул эмен Ибрагьимие гьес гьа гьедун букІана , Тушбабазул квердаса хвасарлъун , ХІинкъичІого тІубараб гІумруялъ РитІухъго ва бацІцІадго Жиндие тІагІат гьабизе изнуги ресги букІинабилин . Мунги , дир лъимер , рикІкІина Къудратав Аллагьасул авараглъун , ТІадегІанав МасихІидаса цеве вахъина мун , Гьесие нух къачІазе Ва , мунагьал чурун , нуж хвасарлъилилан Халкъалда лъазабизеги . Аллагь гурхІун , гьес нилъее зодисан рогьел рещтІинабила , Хвалил бецІаб рагІдукь ругезе канлъи букІине , Ракълиде рачунеб нухги бихьизабила нилъеда .  ЯхІя кІудияв гІолев вукІана , гІакълу цІубалеб букІана . Исраилил халкъалда цеве вахъинегІан гьес гІумру гьабуна гІицІаб авлахъалда . Гьеб букІана кинабго халкъалъул хъвай-хъвагІай гьабейилан Август къайсарил амру бачІараб заман . Сириялда сардарлъун Квириний таралдаса хадуб халкъалъул тІоцебесеб хъвай-хъвагІай букІана гьеб . Жиде-жидер шагьаралде хъвай-хъвагІаялъе унел рукІана гІадамал . Галилеялъул Назарет шагьаралдаса вахъун Юсупги ана Ягьудиялда бугеб Бетлегьем абулеб Давудил шагьаралде хъвай-хъвагІаялъе , гьев вукІиндал Давудил наслу-зурияталъул чи . Цадахъ ячун йикІана гьесие магьари лъурай , лъимер гьабизе мех щварай Марямги . Гьале гьадаб шагьаралде щвараб мехалъ , лъимер гьабизе хІара чІвана гьелда . Марямица гьавуна жиндирго тІоцевесев вас . Петералда гьезие рещтІине бакІ щун букІинчІелъул , кьуща-рущан цо руссниб лъуна гьелъ лъимер . Сардилъ жидерго рехъен цІунун рорчІуда чІарал гІухьби рукІана гьенир цо гІалахалда . Гьезухъе рещтІана Бичасул малаик . БетІергьанасдасан бачІараб гвангъараб нуралъ къалъ-къалъизаруна гьел гІухьби , гІасияб хІинкъиялъ къахІан ккуна гьел . — ХІинкъуге , — ян абуна гьезда малаикас . — ТІолабго гІаламалъего гІахьалаб кІудияб рохел бицине вачІун вуго дун нужехъе . Давудил шагьаралда жакъа гьавуна жинца нуж хвасар гьаризе вугев ТІадегІанав МасихІ . Гьелъие гІаламатги буго нужее : руссниб лъун батила нужеда кьущараб лъимер . Цойидасанго зобалаздасан малаикзабазул бо рещтІана гьев малаикасда аскІоб . Аллагьасе рецц гьабулаго гьез ахІулеб букІана : — ТІадегІанал зобалазда — Аллагьасе рецц ! ГІодоб ракьалда — разилъаразе рекъел ! Малаикзаби зодире тІадруссун роржун индал , гьал гІухьбуз цоцазда абуна : — БетІергьанасдасан нилъехъе бачІараб гьаб хабаралъул хІакъикъат лъазе , Бетлегьемалде рилълъине рачІа , — ян . ГІедегІун доре щведал , гьазда Марямги ятана , Юсупги ватана , руссниб лъун Лъимерги батана . Лъимер бихьарабго , гІухьбуз бицана малаикасдасан гьеб Лъимадул хІакъалъулъ жидеда рагІарабщинаб . Гьеб рагІанщинав чи хІикмалъизавуна гІухьбузул хабаралъ . Марямицани гьел киналго рагІаби хазина гІадин рекІелъ цІунана , ва гьелъул пикрабазда йикІунаан гьей . Малаикас жидеда бицухъе иш ккун батидал , бихьаралъухъги рагІаралъухъги Аллагьасе тасбихІги реццги гьабулаго нахъруссун ана гІухьби . Микьго къо байдал , Васасе сунат гьабураб мехалъ , гьесие кьуна эбелалъул ургьив гьев хулилалдего малаикас абун букІараб ГІиса абураб цІар . Мусал къануналда рекъон , лъимер гьабун хадуб гьел рацІцІад гьаризе кколел къоял тІаде щведал , гьез Вас Иерусалималде вачана БетІергьанасе назру гьавун кьезе . ( БетІергьанасдасан бугеб къануналда рекъон тІоцебе гьабураб бихьинаб рижи БетІергьанасул назрулъун рикІкІунаан . ) Гьебго къануналда рекъон , къурбаналъе хъвезе кколаан кІиго рохьил микки яги кІиго миккидул тІинчІ . Доб заманаялда Иерусалималда вукІана Симеон абурав цо чи . Гьев вукІана жиндилъ иманги варагІги бугев , Исраилил халкъ хвасарлъиялъухъ урхъарав чи . Илагьияб РухІ жинде гІагарлъарав чиги вукІана Симеон . Илагьияб РухІалъ гьесие илгьам гьабун букІана Бичасул МасихІ вихьичІого гьев хвезе гьечІилан . Илагьияб РухІалъин гьев доб къоялъ Мукъадасаб Рокъовеги вачун вачІарав . Эбелалъги инсуцаги гьитІинав вас ГІисаги вачун вачІана гьениве , къануналъул гІадат тІубазабизе . Симеоница , гьевги кодове вачун , Аллагьасе реццги гьабун , гьадин абуна : — Я , дир БетІергьан , дун дур лагъ , дур къотІи тІубан , гьанже парахатго къадаралде щолев вуго , дирго беразда бихьидал дуца хІадурун букІараб хвасарлъи . Гьаб буго киналго халкъал кантІизарилеб Нур ва дурго Исраилил халкъалъул къадру-рецц !    Симеоница васасул хІакъалъулъ абурал гьел рагІабаз гІажаиблъизаруна Юсупги Марямги . Симеоница гьезие дугІа гьабуна ва гьесул эбел Марямида абуна : — Гьале гьаб Лъимер сабаблъун Исраилил халкъалъул гІемерисел гІодор ккела ва гІемерисел тІаде рахъина . Дурги рекІелъ ханжар къазе буго . Гьаб Лъимер лъугьина Аллагьасул гІаламатлъун , амма гІемерисез гьелда дагІба базе буго , гьелдалъун гІемерисезул рекІелъ ругел къасдал загьирлъила . Гьений йикІана Ашерил наслуялъул Пенуэлил яс ХІаннат , жиндилъ кашпу-карамалъи бугей , цІакъго херай гІадан . Анкьго соналъ гурони росасда цадахъ гІумру тІамичІо гьелъ . Гьелдаса хадуб ункъоялда ункъо сон къороллъуда арай гьей , къасиги къадги кІал ккун , какал ран , кидаго Мукъадасаб Рокъоса къватІие яхъинчІого , БетІергьанасе тІагІат-гІибадаталда чІун йикІана . Гьебмехалъ , аскІоеги ячІун , Аллагьасе реццги гьабун , гьеб Лъимадул хІакъалъулъ бицана гьелъ Иерусалим хвасарлъиялъухъ урхъун рукІаралщиназда . БетІергьанасдасан бугеб къануналда рекъон кинабго ишги тІубазабун , гьел Галилеялде , жидерго Назарет шагьаралде , тІадруссана . Вас кІудияв гІолев вукІана , гІолохъанлъиялде вахунев вукІана , гІакълу цІубалеб букІана . Аллагьасул баркат бессун букІана гьесулъ . Щибаб соналъ гьесул эбелги эменги унаан Иерусалималде Пасхаялъул байрамалде . АнцІила кІиго соналде ГІиса вахиндалги , гІадаталда рекъон , Иерусалималде байрамалде ана гьал , гьевги вачун . Байрамалъул къоял индал , ал тІадруссана , гьитІинав ГІиса Иерусалималдаго чІана . Юсупидаги васасул эбелалдаги лъачІо гьев гьенив чІаравлъи . Цогидазда цадахъ ун ватилин гьевилан тана гьаз . Цо къойил нух тедал , гІага-божаразда гьоркьов гьев валагьизе лъугьана гьал . Гьевги ватичІого , тІадруссун гьев валагьизе Иерусалималде ине ккана . Гьале лъабабилеб къоялъ гьазда гьев Мукъадасаб Рокъов ватана мугІалимзабазда гьоркьов , гьезухъ гІенеккун ва гьезда цІехолдулев . ГІенеккаралщинал хІикмалъизарун рукІана гьесул гІакъиллъиялъ ва жавабазул камиллъиялъ . Гьев вихьидал , гІажаиблъун хутІана Юсупги Марямги . Эбелалъ гьесда абуна : — Я , дир лъимер , дуца нижее гьабураб щиб ? Гьав дур эменги дунги чІезе къадар тІагІун рукІана мун валагьулел . Гьес гьазда абуна : — Дун валагьиго щай нужее букІараб ? Нужеда лъачІебищ дун дирго Инсул рокъов вукІине кколевлъи ? Амма гьазда бичІчІичІо гьел рагІабазул магІна . Вахъун гьазда цадахъ Назареталде вилълъана гьев ва гьазие мутІигІлъун чІана . Амма гьесул эбелалъ рекІелъ цІунун рукІана гьел рагІаби . Сонал анагІан , ГІисал черх цІубалеб букІана , гІакълу камиллъулеб букІана , Аллагьасулги гІадамазулги рокьи цІикІкІунеб букІана гьесдехун . Тиберий къайсарлъун ккун анцІила щуабилеб сон букІана ; Ягьудиялда сардарлъун вукІана Понтий Пилат ; Галилеялда ханлъун вукІана Гьерод ; гьесул вац Филипп вукІана Итуреялда ва Трахонит вилаяталда ханлъун , Лисаний вукІана Абиленаялда ханлъун ; бищунго кІудиял кашишзабилъун рукІана Гьанна ва Кайафа . Гьеб заманаялда Закариял вас ЯхІяе гІицІаб авлахъалда Аллагьасул илгьам лъугьана . Иордан гІоралда сверухъ ругел бакІазде щун , нужерго мунагьал чуризе гІоло , кантІун Аллагьасде руссаян ва лъадалъ ччун рахъаян лъазабулеб букІана гьес . Гьелдалъун ритІухълъана Ишая аварагасул ТІехьалда ругел гьадинал рагІаби : « Цо ахІи буго авлахъалда рагІулеб : — БетІергьанасе нух къачІай , битІизабе гьесда цебе шагьра ! Щибаб кІкІал-хъитІ бацизабе , щибаб гохІ-щоб тІуцлъизабе , свераби лъугІизаре , эхедераялги лабаллъабиги гьечІеб , цІвакараб нух букІа абе , щибаб рижиялда бихьа абе Аллагьасдасан хвасарлъи ! » Гьале лъадалъ ччун рахъизе рачІунел рукІана халкъалъул руккелал . Гьезда ЯхІяца абулаан : — ГІай , нуж чІегІераб борхьил наслу ! Нужеде гІагарлъун бугеб Аллагьасул тамихІалдаса лъутизе лъица малъараб ? Нужерго мунагьаздаса руссун , кантІиялъул гъотІода пихъ барщизабе , ниж Ибрагьимил наслуялъул лъимал ругиланги гаргадуге . Гьале дица нужеда абулеб буго : жиндие бокьани , гьал ганчІаздасанги Ибрагьимил наслуялъул лъимал лъугьинаризе кІола Аллагьасда . ГъутІбузда гъоркь гІащтІи лъун тун бугеблъи лъай нужеда . ЛъикІаб пихъ тІад бижичІеб гъветІ къотІун цІадаб лъезе бугебха ! — Нижеца щибха гьанже гьабизе кколеб ? — ан гьикъулаан гьесда гІадамаз . Гьес жаваб кьолаан : — КІиго гурде бугес цояб гьечІесе кье , квен бугесги гьединго гьабе . Лъадалъ ччун рахъизе рачІарал магъало бакІарулел чагІазги гьикъана гьесда : — Я , МугІалим , нижеца щибха гьабизе кколеб ? Гьезие жаваб кьуна ЯхІяца : — Нужеда бихьизабуралдаса цІикІкІун бахъуге лъихъаниги магъало . Гьединго рачІун рагъухъабаз гьикъана : — Нижеца щибха гьабизе кколеб ? Гьезда абуна : — ХІал-зулмуялдалъун ва гьечІеб гІайиб гІунтІизабун лъихъаго гІарац бахъуге , нужеего щолеб харжалда разилъун чІа . МасихІ вачІиналъухъ урхъун балагьун чІун букІараб халкъалда ракІалде кколеб букІана ЯхІяцин гуродай гьевилан . ЯхІяца киназдаго абуна : — Лъадалъ ччун рахъун , рацІцІад гьарулел руго дица нуж , амма вачІунев вуго дидасаги гІемерго къудрат цІикІкІарав . Гьесул хьитил рухьен бичизецин мустахІикъав гьечІо дун . Гьес нуж рацІцІад гьарила Илагьияб РухІалдалъун ва цІаялдалъун . Гьес бугьун хъатикь ккун буго , жиндирго гьоцІиб ролъ бацІцІад гьабун , гьеб цагърахъе буссинабизе , накку гьес ссвинго гьечІеб цІадабе бан бухІила . ГІадамазе Рохалил хабар бицун , гьединал ва цогидалги рагІабаздалъун гІемерал насихІатал гьарулел рукІана ЯхІяца . Гьерод ханас жиндирго вацасул чІужу ячинги ва гьеб гурелги гьесул квешлъаби ЯхІяца какулел рукІиндал , цогидал жиндирго цересезде тІаде жубана гьев ханас ЯхІя гвандинив тІамиялъул квешлъиги .  Гьале ЯхІяца киналго лъадалъ ччун рахъулел рукІараб заманаялда гьениве вачІарав ГІисаги лъадалъе лъугьун дугІа гьабулев вукІана . Гьебмехалъ зобалги кІирикьизарун , миккидул сураталда Илагьияб РухІ рещтІана гьесухъе ва зобалаздасан гьаракьги рагІана : — Мун вуго дие вокьулев дир Вас ! Дудаса вохун вуго дун ! Аллагьасе хъулухъ гьабизе байбихьулеб мехалъ , ГІисал букІана лъебергогІанасеб сон , ва гьесул умумузул силсила гьадинаб бугилан рикІкІунаан : гьесул эмен Юсуп , гьесулги эмен ГІели , цинги Маттат , Леви , Малки , Яннай , Юсуп , Маттитья , ГІамос , НахІум , Гьесли , Наггай , МахІат , Маттитья , ШимгІи , Йосех , Йода , ЙохІанан , Реса , Зеруббабел , Шеалтиэл , Нер , Малки , Адди , Къасам , Элмадам , ГІер , ЙешуагІ , ЭлигІезер , Йорим , Маттат , Леви , ШимгІон , Ягьуда , Юсуп , Йонан , Элякъим , Мелеа , Менна , Маттата , Натан , Давуд , Йишай , Йобед , БогІаз , ШелахІ , НахІшон , ГІаминадаб , Админ , Арам , ХІецрон , Перец , Ягьуда , Якъуб , ИсхІакъ , Ибрагьим , ТерахІ , НахІор , Серуг , РегІу , Пелег , Эбер , ШелахІ , Къейнан , Арпакшад , Шем , НухІ , Ламек , МетушелахІ , ХІенок , Йаред , Магьалалеэл , Къейнан , Энос , Шит , Адам , Аллагь . Илагьияб РухІалъ цІурав ГІиса Иорданалдаса тІадвуссана ва гьеб РухІалъ гьев гІицІаб авлахъалде вачана . Гьениб кІикъого къо бана ГІисаца . Илбисалъги хІалбихьана гьев къосинавизе . Гьебщинаб заманаялъ богІоллъи кІалдибе босичІо . КІикъого къо индал , ракъул хІал бергьана гьесие . Илбисалъ гьесда абуна : — Мун Аллагьасул Вас ватани , гьаб ганчІие амру гьабе чедлъун лъугьайилан . ГІисаца гьелъие жаваб кьуна : — ТІехьалда хъван буго : « ЦохІо чадица гуребин чиясе чІаголъи кьезе бугеб » . Цинги борхалъуде вачун , гьенисан цохІо лахІзаталда жаниб дуниялалъул киналго пачалихъал рихьизаруна гьесда . Гьелъ абуна : — Гьал киналго пачалихъазул парччахІлъиги къудратги кьела дица дуе , гьеб киналъулго ихтияр дихъе щун бугелъул . Диего бокьарасе кьела дица гьеб . Дуца дие сужда гьабуни , гьеб кинабго дур букІине буго ! ГІисаца жаваб кьуна : — ТІехьалда хъван буго : « ЦохІо Аллагьасе — дурго БетІергьанасе гурони сужда гьабуге . ЦохІо гьесие гьабе гІибадат ! » Илбисалъ ГІиса Иерусалималде вачун , Мукъадасаб Рукъалъул сиялда тІад лъуна ва гьесда абуна : — Мун Аллагьасул Вас ватани , гьаниса гъоркье кІанцІе ! ТІехьалда хъван бугелъул : « Аллагьас малаикзабазе амру гьабун буго мун цІунейилан » ва : « Гьез мун кодов ккун восила , ганчІидацин дур хІетІе тункичІого букІине » . Гьелъие жавабалъе ГІисаца абуна : — « Дурго БетІергьан Аллагьасул хІалбихьуге » , — янги абун буго ТІехьалда . ГІисал хІалбихьун лъугІарабго , санагІатаб заман тІаде щвезегІан , гьесда аскІоса нахъе ана илбис . Жиндилъ Илагьияб РухІ цІубарав ГІиса цинги Галилеялде тІадвуссана . ТІолабго сверухълъиялдаго гьасул хІакъалъулъ хабар тІибитІун батана . Гьезул синагогабазде ун , гьас вагІза гьабуна , халкъалда гьоркьоб гьасул цІар машгьурлъана . Жиндиего тарбия-лъай щвараб Назарет шагьаралде вачІана ва гьенивги , кидаго гІадин , шамат къоялъ синагогаялъуве ун , минбаралде вахана гІадамазе Илагьияб ТІехь цІализе . Ишая аварагасул ТІехь кьуна гьесухъе . Гьадинаб калима бугеб бакІги батун , цІалана гьес : « Дилъ БетІергьанасул РухІ буго , гьес дие ихтияр кьуна мискиназда Рохалил хабар бицине . Гьес дун витІана асирлъуда ругезда нуж тархъанлъанилан лъазабизе , нужеда канлъи бихьанилан бецаздаги лъазабизе , зулмуялда гъоркь ругелалги хвасар гьаризе , Аллагьасул рахІмат рещтІунеб мех тІаде щолеб бугиланги лъазабизе » . Цинги Илагьияб ТІехь гьес , дандеги чІван , динияб хъулухъалъул чиясухъе кьуна , ва насихІат гьабизе гІодов чІана . Синагогаялъур данделъарал киназулго берал гьесдехун руссун рукІана . Гьебмехалъ ГІисаца байбихьана : — Жакъа гьеб калимаялъухъ гІенеккун нуж рукІаго , ритІухълъана гьелда рехсараб амру . ГІадамазе гьеб рекІее гІуна ва гьел гІажаиблъизаруна ГІисал кІалдисан рачІарал баркат бугел рагІабаз . Амма гьез абуна : — Юсупил вас вуго гурищ гьав ? ГІисаца гьезда абуна : — Гьайгьай , « тохтирас цин живго сахлъизавизе ккола » , — ян кици тІамила нужеца дие . « Капернаумалда дуца гьабунилан нижеда рагІарабщинаб иш гьаниб инсул ракьалдаги гьабе » , — янги абила нужеца дида . Хадуб гьес абуна : — ХІакъаб рагІи буго нужее : цониги авараг рикІкІунаро жиндирго инсул ракьалда . ХІакълъун абулеб буго дица нужеда : Иляс аварагасул заманаялда , лъабго соналъги анлъго моцІалъги зодисан цІадал къатІра тІинкІичІого тІолабго ракьалде гІасияб ракъи рещтІараб мехалъ , Исраилил халкъалда гьоркьор гІемерал къоролзаби рукІаниги , Сидон улкаялъул Царепат шагьаралдаса цо къоролалъе гІоло гурони витІун вукІинчІо Аллагьас Иляс .  Элиша аварагасул заманаялда , барасалъ унтарал гІадамал Исраилил халкъалда гьоркьор гІемер рукІаниги , Сириялдаса цо Наъман абулев чи гурони , вацІцІалъизавичІо гьес . Гьеб рагІарабго синагогаялъур рукІарал гІадамал ццидаца гьалаглъизаруна . ТІаде рахъун гьез ГІиса шагьаралдаса къватІиве вачана жидерго шагьар тІад бараб магІарда бугеб кьурулъа гъоркье рехизейилан . Амма , гІадамазул руккалилъа ворчІун , нахъе ана ГІиса . Цинги Галилеялъул шагьар Капернаумалде ана ва шамат къояз гьезие вагІза гьабизе лъугьана . ГІисал вагІзабаз хІикмалъизарун рукІана гьел . Цо хІалкІолъи жиндилъ бугев чияс гІадин малъулеб букІана гьес . Синагогаялъув вукІун вуго хъубаб ва квешаб женалъ ккурав цо чи . — ВахІ ! Нижедасан дуе къваригІараб щиб , Назареталдаса ГІиса ! — ян ахІдезе лъугьана гьев . — Ниж гъуризе вачІун вуго мун ! Дида лъала мун щивали , мун вуго Аллагьасул мукъадасав илчи ! Амма ГІисаца жен чІезабуна : — КІал къай дуца ! Нахъе а мун гьесул чорхолъа ! — янги абун . Синагогаялъул бакьулъ гьев чиги гІодов ккезавун , гьесие щибго заралги гьабичІого , гьесул чорхолъа къватІибе ана жен . Киналго гІажаиблъун хутІана . Цоцада гаргадулел рукІана гьел : — Гьесул рагІабазул магІна щиб ? Гьесулъ буго жундузе амру гьабизе кІолеб хІалкІолъиги къудратги , гьелги инсанасул чорхолъа къватІире лъугьунел руго . Сверухълъиялда киса-кибего тІибитІана ГІисал хІакъалъулъ хабар . Цинги , синагогаялъуса къватІиве лъугьун , Симонил бакІалде ана ГІиса . Кутакаб цІа-каналъул унтуца бусаде ккун ятана Симонил якьад . Гьей сахлъизаеян гьарана ГІисада . ТІаде къулун гьес гьелъул цІа-кан инабуна . ГьебсагІат тІаде яхъун якьад гьазие квен-тІехалда квалквадизе лъугьана . Бакъ тІерхьунеб гІужалъ гІадамаз гьесухъе рачун рачІана батІи-батІиял гІузрабаз унтарал чагІи . ТІад квер лъун , гьел киналго сахлъизаруна гьес . Гьебмехалъ гІемерисезул чорхолъа жундул нахъе унел рукІана : « Мун Аллагьасул вас вуго ! » — янги ахІулаго . Гьезда лъалеб букІиндал ГІиса МасихІ вугевлъи , гьез гьеб бицунгутІизейин ГІисаца гьел руцІцІун чІезарулел рукІарал . Сордо рогьарабго шагьаралдаса къватІиве вахъун , ГІисаца нух босана гІадан-чи гьечІеб бакІалде . Халкъалъул руккелал гьев валагьизе рахъана . Гьесда хадур гъедал , гьел гьардана гьениса нахъе унгейилан . Амма ГІисаца гьезда абуна : — Аллагьасул ПарччахІлъиялъул хІакъалъулъ Рохалил хабар бицине цогидал шагьараздеги ине ккола дун , гьелъие гІололъидалха дун витІун вугев . Гьедин , Ягьудиялъул синагогабазде ун , вагІза-насихІатал гьаруна гьес . Аллагьасул калам рагІизе гІащикъал гІадамазул кІудияб руккел букІана цо нухалъ гъункун гьесда сверухъе бакІарун . ГІиса гьебмехалъ Геннесарет абулеб хІорил рагІалда вахъун чІун вукІана . ХІорил рагІалда кІиго раса бихьана ГІисада . Русбуздаса къватІире рахъун ччугІихъабаз жидерго гьин чурулеб букІана . Симонил расаялъуве лъугьун ГІисаца гьесда гьарана раса дагьаб жанибегІан бачейилан . Росонив гІодов чІун гІадамазе вагІза-насихІат гьабизе лъугьана гьев . ВагІза-хабар лъугІидал , Симонида абуна : — Добе хІорил гъварилъудегІан расаги бачун , рехе дурго гьин . Симоница гьесие жаваб гьабуна : — Я , НасихІатчи ! Нолъ сордо рогьинегІан хІалтІаниги , цохІониги ччугІа кквечІо нижеца . Амма дур рагІи гІадахъ босун дица гьин рехила . Гьес малъухъе гьабидал , гьезие хІаталдаса ун гІемераб ччугІа щвана . Гьин тІутІун унеб букІана ччугІил бакІлъиялъ . Доб цояб росонир рукІарал гьалмагъзабаздеги ишан гьабуна гьез кумекалъе рачІайилан . РачІун дозги кумек гьабун , кІиябго раса ччугІил цІезабуна . Давлаялъул гІемерлъиялъ лъадалъе тІерхьун ине дагьалъ хутІана гьел русби . Гьебмехалъ Симон- Пётрица , ГІисал накабазда цеве чІун , суждаги гьабун , абуна : — Я , БетІерчІахъад ! Дида аскІоса нахъе а мун ! Дун вуго мунагьазул цІурав чи ! Абиларищ , гьевги гьесда цадахъ гьин рехаралги кутакалда хІинкъун рукІиндал , ккураб ччугІил гІемерлъи бихьун . Гьеб ишалъ гьединго кутакалда хІинкъизаруна Симонил гьалмагъзабилъун рукІарал Зебедайил васал Якъубги Иоаннги . Цинги ГІисаца Симонида абуна : — ХІинкъуге ! Гьанжеялдаса нахъе дуца , ччугІа гуреб , гІадамалин кквезе ругел . КІиябго раса хІорил рагІалде цІараб мехалъ , кинабго жоги гьениб тун , гьел ГІисада цадахъ уна . Гьале ГІиса цо шагьаралда вугеб мехалъ , гьев вихьаравго , кІалагъоркье ккана ва гьардезе лъугьана тІолабго черх барасалъ бацарав цо чи : — Я , БетІерчІахъад ! Дуе бокьани , дуда кІолаха дун вацІцІалъизавизе ! ГІебеде битІун гьесда кверги хъван , ГІисаца абуна : — Дие бокьун буго мун вацІцІалъизе . ВацІцІалъе мун ! ГьебсагІат барасалдаса сахлъана гьев чи . Живго сахлъизавиялъул хабар лъиданиги бицунгейилан лъазабуна ГІисаца гьесда : — Мусал къануналда рекъон , мунго вацІцІалъун вукІин гІадамазда лъазе , кашишасухъеги ун , гьесда дурго черх бихьизабе ва мунго вацІцІалъиялъухъ къурбанги хъвезабе . Бугониги , ГІисал хІакъалъулъ хабар халкъалда гьоркьоб дагьабги цІикІкІун тІибитІана . Гьесухъ гІенеккизеги ва жалго сахлъизаризеги рачІунаан халкъалъул руккалаби . Гьевин абуни , гІадан-чи гьечІеб бакІалде ун , Аллагьасе гьари-дугІаялда вукІунаан . Цо къоялъ ГІисаца вагІза-насихІат гьабулеб мехалъ , гьесухъ гІинтІамун чІаразда гьоркьор рукІана Галилеялъул щибаб росулъа , Ягьудиялдаса , гьединго Иерусалималдаса рачІарал фарисеял ва диниял гІалимзаби . Унтарал сахлъизаризе кІолеб БетІергьанасул къудраталъ къвал бан вукІана гьев . Гьале цо чагІаз туртида лъун восун вачІана палижалъ ккурав чи . ГІисада цеве лъезе гьев чи рокъове жаниве восизе хІаракат бахъулеб букІана гьез . Амма гІадамазул гІемерлъиялъ нуцІихъан восун бажаричІого , тІохги бичун , гьенисан туртида лъовухъего рукъ бакьулъе ГІисада цеве тІаса гъоркье виччана гьез гьев . Гьев восун рачІарал гІадамазул божи бихьун , ГІисаца абуна : — Мунагьаздаса вацІцІалъана , гьудулав чи , мун . Дол диниял гІалимзабиги фарисеялги жалго жиделъго гаргадизе лъугьана : — Гьединал гІасиял-пасикъал рагІаби абизе ккани , гьавго щив чи ! ГІицІго Аллагьасда гурони , лъида кІолеб инсанасул мунагь чуризе ? ГІисал хІалада лъана гьезул пикраби . Гьес гьикъана : — Щай нужеца нужерго рекІелъе гьединал пикраби риччалел ? Кинаб бигьаяб : « Мун мунагьаздаса вацІцІалъана » , — ян абизейищ , яги : « ТІаде вахъун , вилълъанхъе » , — ян абизейищ ? Амма нужеда лъан букІа : ГІадамил Лъимадул ихтияр буго гьаб ракьалда гІадамазул мунагьал тІасалъугьун тезе . Цинги ГІисаца унтарасда абуна : — Дица дуда абулеб буго : тІаде вахъа , дурго малиги босун , рокъове а . Ралагьун гІадамалгун , гьебсагІат тІаде вахъана гьев , живго тІад лъун вукІараб турутги босун , рокъове ана , Аллагьасе реццги гьабулаго . ГІажаиблъун-хІикмалъун лъугьун , киназго Аллагьасе рецц гьабуна . ХІинкъиялъ къвал бан ругел гьез абулеб букІана : — Тамашаяб иш бихьана жакъа нилъеда ! — ян . Гьениса къватІиве вахъун унаго , нухлул хІакъ бакІарулеб бакІалда гІодов чІун вихьана ГІисада Левий абулев гьеб ишалъе тІамурав чи . — Дида цадахъ вилълъа , — ян абуна гьесда ГІисаца . БукІаралъуб букІарабги тун тІаде вахъун , гьесда цадахъ ана Левий . Жиндирго бакІалда Левийица кІудияб гьоболлъи гьабуна ГІисае . Гьенир рукІана гІемерал магъало бакІарулел чагІиги ва гьебго тайпаялъул цогидал гІадамалги . Фарисеялги гьезул мазгьабалъул диниял гІалимзабиги ГІисал муридаздехун гъулгъудизе лъугьана : — Щай нуж гьал магъало бакІарулел чагІаздаги цогидаб мунагь-хІакъалъул агьлуялдаги цадахъ гІодор чІун квана-гьекъолел ? Гьезие жаваб гьабун ГІисаца абуна : — Сахазе гурев тохтир хІажалъулев , унтаразейин . Муъминзаби ахІизе гуро дунги вачІун вугев , мунапикъзаби тавбуялде ахІизейин . Гьез ГІисада абуна : — ЯхІял муридал гІемерисеб мехалъ кІал ккун рукІуна , какал ралел рукІуна , фарисеязулазги гьабула гьединго . Гьал дуралин абуни квана-гьекъолел руго . ГІисаца гьезда абуна : — БахІарав аскІов вугебгІан мехалъ гьес берталъе ахІарал гьудулзабазда квана-гьекъечІого кІал ккун рукІайилан абизе бегьилищ нужеца ? РачІина бахІарав гьезухъа вахъун арал къоялги , гьеле гьебмехалъ кквела гьез кІалги . Цинги гьес гьезие гьадинаб мисал бачана : — ЦІияб ратІлидасаги бахъун басрияб ратІлида рукъи баларо лъицаниги . ЦІияб ретІелги хвела , басриялдаги цІияб рукъи рекъеларо . Лъицаниги тІоларо басрияб рахълъеналъубе цІияб чагъирги . ЦІияб чагъиралъ гьеб багьизабила . Гьебмехалъ чагъирги гІодобе чвахун ина , рахълъенги хвела . ЦІияб чагъир тІезе ккола цІияб рахълъеналъубе . Басрияб чагъиралда тІаде гьебсагІатго цІияб чагъир гьекъезе лъиениги бокьуларо . Басриябго лъикІаб бугилан абула гьес . Пуланаб шамат къоялъ ГІиса унев вукІана цо хурзабахъан . Хуриса ретІун тІоралги хъатинир кІвекІун , хІалухъадул мугьал кунел рукІана гьесул муридаз . Гьенир рукІарал фарисеяз гьезда абуна : — Шамат къоялъ гьабизе гьукъараб иш щай нужеца гьабулеб ? — ан . ГІисаца гьезие жавабалъе абуна : — Унго , цІаличІебищ нужеца , живгоги цадахъ рукІаралги ракъун хутІидал , Давудица щиб гьабурабали ? Аллагьасул рокъове жанивеги лъугьун , гьениса босун Давудица жинцагоги кванан буго , цадахъ рукІаразеги кьун буго гІицІго кашишзабаз гурони кваназе гьукъараб чед . ГІисаца гьезда абуна : — Шамат къоялъул ихтияр ГІадамил Лъимадухъ буго ! Цоги шамат къоялъ ГІиса халкъалъе вагІза-насихІат гьабизе синагогаялъуве ун вукІана . Гьенив вукІана кваранаб квер бакъварав цо чи . ГІисада хадуб мухІканго хал ккун чІун рукІана диниял гІалимзабиги фарисеялги , гьес гьев чи сахлъизавилародайилан . Шамат къоялъ гьабураб хІалтІийилан ГІисаде гІайиб гІунтІизабизе бокьун букІана гьазие . Гьазул пикруги бичІчІун , ГІисаца дов квер бакъварав чиясда абуна : — ТІаде вахъун рукъ бакьулъе вачІа , — ян . ТІаде вахъун , рукъ бакьулъе вачІана дов чи . ГІисаца гьезда абуна : — Дица нужеда цо жо гьикъила : шамат къоялъ лъикІлъи гьукъун бугебищ , квешлъи гьабизе изну бугебищ ? Чиясул рухІ хвасар гьабизейищ кколеб , яги гьев хвезавизейищ кколев ? Гьезда берги речІчІизабун , ГІисаца дов чиясда абуна : — Квер гІебеде битІе , — ян . Гьес абухъе гьабуна дов чияс ва кверги сахлъана . Ццидаца гьалаглъарал гьез цоцазда дандбалеб букІана ГІисае щибдай гьабун лъикІилан . Гьел къоязда ГІиса Аллагьасе тІагІаталъе цо магІарде вахана ва тІубараб сордоялъго гьари-дугІаялда вукІана . Нахъисеб къоялъ радал ГІисаца жиндирго муридал аскІоре ахІана ва , тІаса вищун , анцІила кІигоясда чапарзабийилан цІар лъуна . Гьел рукІана : Пётрилан гьес тІокІцІар кьурав Симон , гьесул вац Андрей , Якъуб , Иоанн , Филипп , Бартоломей , Матфей , Фома , Алфейил вас Якъуб , Зелотилан тІокІцІар бугев Симон , Якъубил вас Ягьуда ва хадув ГІисае хилиплъарав Ягьуда Искариот . Жиндирго муридазда цадахъ магІардаса гъоркье рещтІун , авлахъалде щвана ГІиса . Гьев сверун ккуна муридазул руккелалъ ва тІолабго Ягьудиялдаса , Иерусалималдаса , хІорил рагІалда ругел Тиралъул ва Сидоналъул улкабаздаса рачІарал таманал гІадамазги . Гьел рачІун рукІана ГІисал вагІза-насихІаталъухъ гІенеккизеги , унта-щокълъиялдаса гьес рорчІизаризеги . Хъубал жундузул гІазабалъулъ рукІарал гІадамалги сахлъизаруна ГІисаца гьенир . ГІисада квер хъвазегІаги щвелародайилан тІаде гьунун бачІунеб букІана халкъалъул руккел , — гьесдасан бачІунеб букІиндалха киналго унтарал сахлъизарулеб цо къуват-рухІ . ТІаса бер босичІого муридазухъги валагьун , ГІисаца байбихьана : — Гьардарал гурищ нуж , мискинал-пакъирал , нужее бугелъул Аллагьасул ПарччахІлъи . Гьардарал гурищ нуж , гьанже ракъун ругелал , Аллагьас нуж гІорцІизаризе ругелъул . Гьардарал гурищ нуж , гьанже гІодилел ругелал , нуж релъанхъизе ругелъул . ГІадамил Лъимер сабаблъун нуж халкъалда рихиндал , нуж нахъе рачахъидал , инжит-хІакъир гьаридал , нужеда квешаб цІар чІвайдал , — гьебмехалъги гьардарал гурищ нуж . Гьеб къоялъ роха нуж , рохун кІанцІезе лъугьа нуж , зобалазда кІудияб шапакъат щвезе бугелъул нужее . Цересел аварагзабаз гьазул умумуздасанги хІехьарабин гьеб кинабго . Балагьги гІазабги гурищ нужее , бечедал , гьанибго лъикІаб гІумру бугелъул нужер . Балагьги гІазабги гурищ нужее , гьанже гІорцІун ругелал , нуж ракъизе ругелъул . Балагьги гІазабги гурищ нужее , гьанже релъанхъилел ругелал , магІу тІун гІодизе ругелъул нуж . Балагьги гІазабги гурищ нужее , киназго нужее рецц-бакъ гьабулеб бугеб мехалъ ! Цересел гьересиаварагзабазе гьазул умумузги гьабурабин гьедин рецц-бакъ . Дихъ гІенеккун ругел нужеда абулеб буго дица : нужерго тушбаби рокьа , нуж рокьуларезе лъикІлъи гьабе . Нужее нагІана кьолездаги баркат лъегиян абе , нуж къабихІ гьаруралги дугІадулъ рехсе , Дур кІаркьен чІварасда цебе цояб кІаркьенги ккве , дудаса чухъа-гужгат бахъарасе гурде бахъизеги квалквал гьабуге . Гьараравщинасе гьарарабги кье , кьурабги нахъе тІалаб гьабуге . Цогидаз дуего гьабизе бокьулеб жо дуца гьезиеги гьабе . Нужго рокьулелал нужее рокьиялъул кири кинаб букІинеб ? Мунагь-хІакъалъул агьлуялъеги рокьулелъул жалго рокьулелал . Нужее лъикІлъи гьабулесе бецІун гьабулеб лъикІлъиялъулги кири кинаб букІинеб ? Мунагь-хІакъалъул агьлуялъгицин гьабулелъул гьебго жо . Нахъе кьеялде хьул лъун чияхъе къарзалъе кьураб боцІул кири кинаб букІинеб ? Мунагь-хІакъалъул агьлуялъги кьолелъул цоцахъе къарзалъе боцІи , тІаса бекичІого , камичІого тІадбуссине букІиналда ракІги чІун . Нужеейин абуни нужерго тушбаби рокьа , садакъаби гьаре , нахъе щвеялъул пикру гьабичІого къарзалъе боцІиги кье . Гьебмехалъ кири гІемерлъила нужее , ва ТІадегІанав Аллагьасул васаллъун лъугьина нуж . Жидее гьабураб лъикІлъи лъаларезеги квешазеги лъикІлъи гьабулевлъун вугелъул гьев . Нужер Эменго гІадин гурхІел-рахІму бугеллъун рукІа нужги . Нужеца чияда гІайиб чІваге , — Аллагьас нужедаги гІайиб чІваларо ; нужеца тамихІалде цІаге , — нужги тамихІалде цІаларо . Нуж тІасалъугьа , — нужедаги тІасалъугьина . Нужеца кье , — нужееги кьела . Дагьабги цІикІкІун жанибе инелъун хьвагІезабун , цинги бугІун ва бетІер гьабун цІезабураб хІалалаб сахІалъ борцун бала нужер квенчІелтІе . Кинаб сахІалъ нужеца борцаниги , гьединабго сахІалъ борцине буго нужееги . Гьадинаб мисалги бачана ГІисаца гьезие : — Цо бецав чиясухъа бажариладай цоги бецав чи квер ккун вачине ? КІиялго цадахъ гвандинире рортилародай гьел ? Жиндирго мугІалимасдаса тІадегІанав вукІунаро мутагІил . Амма , цІалун вахъараб мехалъ , бокьарав чи ващалъула мугІалимасда . Дурго бадиб бугеб чІалу бихьичІого , дур вацасул бадиб бугеб сум щай дуда бихьулеб ? Яги дуда кин кІолеб : « Ворея , вац , дур бадиса сум бахъизе биччай ! » — ян гьесда абизе , дурго бадиб бугеб чІалуги бихьичІого ? Ле , ххвелал гьарун ругьунав чи , цин дуца дурго бадиса чІалу бахъе , цинги бичІчІила дуда вацасул бадиса сум кин бахъилебали . ЛъикІаб гъотІода тІад турараб пихъ букІунаро , турараб гъотІода тІад лъикІаб пихъги букІунаро . Пихъихъ балагьун лъала гъветІ батІа гьабизе . Зазида тІад инжир барщуларо , гІинтІидул хъархъидаса цІибил бетІуларо . ЛъикІав чияс жиндирго рекІелъ бугеб лъикІаб хазинаялъул гъансиниса къватІибе лъикІлъи босула , квешав чиясин абуни квешаб хазинаялъул гъансиниса къватІибе квешлъи босула . РакІ цІун тІасан араб гурони гьесул кІалалъ бицунарелъул . « Я , БетІерчІахъад ! Я , БетІерчІахъад ! » абун щай нужеца диде ахІулеб , дица абураб жо нужеца гьабулеб гьечІеб мехалъ ? Дида аскІове вачІун , дир рагІабазухъ гІенеккарав ва гьел тІуразарурав чи лъида релълъуневали мисал бачина дица нужее : гьев релълъуна тІалде щвезегІан гъваридго кьучІги бухъун , мина барав чиясда . Щун бачІараб гІурул лъим речІчІаниги , щущан инчІо гьеб , щулаго бан букІиндал . Амма дихъ гІенекканиги , дица абухъе гьабуларев чи релълъуна , кьучІго бухъичІого , ракьалда тІад мина барав чиясда . Щун бачІараб гІурул лъим речІчІарабго , доб мина биххана , щущан ун , чІудби хутІана . ГІенеккун букІараб халкъалъе гьабулеб вагІзаги лъугІизабун , гьениса вахъун ГІиса Капернаумалде вачІана . Гьенив Рималъул рагъухъабазул цо нусилбетІерасул гьесие цІакъ хирияв рагьтІател вукІана кутакаб унтиялъ хвалил боснов лъун . ГІиса вуссун вугин рагІидал , гьес жугьутІазул чІахІиял чагІи ритІана жиндир рагьтІател сахлъизавизе вачІаян гьесда гьаризе . ГІисахъе рачІун кутакалда гьардезе лъугьана гьел , дуца кумек гьабизе мустахІикъав чи вугин гьевиланги абуна . Гьесие нилъер халкъ цІакъ бокьулила , нижер гьаниб синагогагицин гьес бараб бугила . ГІиса гьезда цадахъ ана . Досул бакІалде щолел рукІаго , нусилбетІерас данде жиндирго гьудулзаби ритІун рачІана вачІинчІониги кІваричІилан ГІисада лъазабизе , ТІадегІанав ГІиса къавулъе лъугьинегІанасеб къадруялъул чи гурин живилан абизе . Духъе вачІине мустахІикъав чиги гурин жив , жиндир рагьтІател сахлъизе кІолеб къуваталъул цо рагІи абеян гьаризе ритІун ругоан гьес гьел . Живги вугила тІадехун ругезул амру тІубазабулев , жиндир ихтияралда ругел рагъухъабазе рагІудалъун амру-буюрухъ гьабулев чи . Айилан цоясда абуни , гьев унила . ВачІайилан цогидасда абуни , гьев вачІунила . Пуланаб иш тІубазабейилан рагьтІателасда абуни , гьес тІубазабулила . Гьединал рагІабаз гІажаиблъизавуна ГІиса . Жиндаго хадуб бачІунеб букІараб халкъалдехун вуссун , гьес абуна : — Гьале дица нужеда абулеб буго : Исраилил халкъалда гьоркьобгицин лъилниги дандчІвачІо дида гьединаб божи-иман . НусилбетІерас ГІисахъе ритІарал гІадамал тІадруссун рачІиналде , рагьтІател сахлъун ватана . КватІичІого ГІиса ана Наин абулеб шагьаралде . Муридалги рукІана цадахъ . Халкъалъул руккалабиги рачІана гьесда хадур . Шагьаралъул кавудахъе щолеб мехалъ , гьале къватІибе босун бачІунеб батана цо хварав чиясул мали . Гьев вукІана эбелалъул цохІо вугев вас , гьей эбелги къоролай йикІана . ГІезегІанго халкъ букІана хвел букъизе унеб . Гьей эбел йихьидал , ракІ гурхІун , ТІадегІанав ГІисаца : — ГІодуге ! — ян абуна гьелда . Цинги аскІове ун , хварасул молода квер хъвана . Мали босун унел рукІарал гІадамал лъалхъана . ГІисаца гьебмехалъ абуна : — Ле , гІолохъанчи ! Дица дуда тІаде вахъаян абулеб буго . Хварав чи тІаде ворхана ва кІалъазе лъугьана . Гьедин чІаголъизавун , ГІисаца гьев гІолохъанчи гьесул эбелалъухъе кьуна . Кутакаб хІинкъиялъ къвал бан рукІана гьел киналго , Аллагьасе рецц гьабулаго , гьез абулеб букІана : — КІудияв авараг рещтІун вуго нилъехъе , жиндирго халкъалъе кумекалъе лъугьун вуго Аллагь . ГІисал хІакъалъулъ хабар тІибитІана тІолабго Ягьудиялдаги сверухъ ругел бакІаздаги . ЯхІяда жиндирго муридаз бицана гьеб киналъулго хІакъалъулъ . КІиго муридги тІаде ахІун , ЯхІяца гьел ТІадегІанав ГІисахъе ритІана : « Мунищ дов нижехъе вачІине кколев чи , яги цогидав вачІинегІанищ ниж ралагьун чІезе кколел ? » — абун гьикъизе . ГІисахъе рачІун , гьез абуна : — ЯхІя аварагас ниж ритІана : « Мунищ дов нижехъе вачІине кколев чи , яги цогидав вачІинегІанищ ниж ралагьун чІезе кколел ? » — абун гьикъизе . ( Гьеб заманаялде щвезегІан ГІисаца гІемерал гІадамал сахлъизарун рукІана унта-щокълъиялдаса , хъубал жундуздаса ва гІемерал бецал чагІазда канлъиги бихьизабун букІана . ) ГІисаца гьезие жавабалъе абуна : — Инеги ун , нужеца ЯхІяда бице нужеда рагІарабги бихьарабги : бецазда канлъи бихьулеб бугин , бохдулъа ракъварал рилълъанхъулел ругин , барасалъ унтарал рацІцІалъулел ругин , гІинкъазда рагІи рагІулеб бугин , хварал чІаголъулел ругин , мискинзабазда Рохалил хабар бицунеб бугин . Дир рахъалъ щакдаричІев чи талихІав вугиланги абе . Гьел ЯхІял чапарзаби нахъе араб мехалъ , ГІисаца гІадамазда бицана ЯхІял хІакъалъулъ : — Щиб бихьизе нуж добмехалъ гІицІаб авлахъалде ун рукІарал ? Гьороца хьвагІезабулеб муцІи бихьизейищ ? Щив вихьизе ун рукІарал ? Беричаб ратІлилъ вугев чи вихьизейищ ? ЧІухІараб ретІел ретІарал ва бечедаб яшавалда ругел гІадамал парччахІзабазул кІалгІабазухъ руго . Щив вихьизеха ун рукІарал ? Авараг вихьизейищ ? Аварагасдасагицин кІудияв чи вихьизе ун рукІанилан абулеб буго дица нужеда ! Гьесул хІакъалъулъин ТІухьдузда хъван бугеб : « Гьале , мун вачІиналде дуе нух къачІазе дирго илчи вуго дица цеве витІулев » . Дица нужеда абулеб буго : эбелалъ чехь къинлъун гьаруразда гьоркьов ЯхІя аварагасдаса кІудияв чи гьечІо . Амма Аллагьасул ПарччахІлъиялда ругезул бищун гьитІинавгицин гьесдаса кІудияв вуго . ( ЯхІял вагІза рагІарал киналго гІадамаз , хІатта магъало бакІарулел чагІазги , лъадалъ ччун рахъизарун , Аллагьасул Нух ритІухъ гьабуна . Амма фарисеязги диниял гІалимзабазги лъадалъ ччун рахъизе инкар ккуна ва жидее бугеб Аллагьасул амру къабул гьабичІо . ) Сунда данде кквелел дица гьаб заманаялъул гІадамал , лъида релълъун гьел ругел ? « Нижеца зурма пуна — Нуж кьурдизе рахъинчІо ! МагІил бакънал рачана — Нуж гІодизе лъугьинчІо ! » — ян къотІноре рахъун цоцазде ахІдолел лъималазда релълъуна гьел . ВитІун вачІана я чед кунарев , я чагъир гьекъоларев ЯхІя авараг . Нужеца абуна гьев шайтІабаз ккурав чи вугилан . ВачІана кваназеги кваналев , гьекъезеги гьекъолев ГІадамил Лъимер . Нужеца абулеб буго : « Гьале чехьквеш , гьекъолдухъан , магъало бакІарулел чагІазулги мунагь-хІакъалъул агьлуялъулги гьудул » , — абун . Амма Аллагьасул ГІакъиллъиялда рекъон хьвадулел гІадамаз бихьизабула Аллагьасул ГІакъиллъиялъул ритІухълъи . Цо фарисеяс гьоболлъухъ ахІун , гьенив кваналев вукІана ГІиса . Гьале гьеб шагьаралдаса цо мунагьал гІемерай гІадан , ГІиса гьев фарисеясул бакІалда вукІинги лъан , махІгьуинаб нахул цІун щагІил сурахІигун , ячІана . Гьесда нахъехунги чІун , гІодулаго магІица гьесул хІатІал риччизаруна гьелъ , жиндирго ботІрол расуца рацІцІана гьел , убачал гьарулаго доб махІгьуинаб нахги бахана гьесул хІатІазда . Гьеб бихьидал , ГІиса кванде ахІарав фарисеясда ракІалде ккана , гьав чи авараг вукІаравани , гьасда лъалаанин кинай гІаданалъ жинда квер хъвалеб бугебали . Мунагьазул цІурай гІаданлъидалха гьей йигей . Гьебмехалъ ГІисаца гьесда абуна : — Симон ! Цо дуда бицине жо буго дир . — Бице , дир МугІалим , — ан абуна Симоница . ГІисаца бицана : — Къарзалъ гІадамазухъе гІарац кьолев цо чиясул вукІун вуго кІиго налъулав . Цояс гьесие кьезе букІун буго щунусго динар , цогидас — кІикъоялда анцІго динар . Налъи бецІизе гьезул рес гьечІолъи бихьун , кІиясего хІалал гьабун тун буго гьес . Гьанже дуца бице дида : кинасе гьев цІикІкІун вокьилев ? Симоница жаваб гьабуна : — Дида ракІалде ккола , цІикІкІун гІарац нахъе кьезе букІарасе цІикІкІун вокьилин абун . ГІисаца абуна : — БитІун ракІалде ккун буго дуда . Цинги гъой чІужугІаданалдехун вуссун , гьес Симонида гьикъана : — Дуда йихьулищ гьай гІадан ? Дун дур рокъове лъугьараб мехалъ дир хІатІал чуризе лъим кьечІо дуца . Гьалъ жиндирго магІица чурана дир хІатІал , жиндирго ботІрол расуца ракъвазеги гьаруна гьел . Саламалъул убач гьабичІо дуца дида , гьалъин абуни дун гьаниве вачІаралдаса нахъего убачазул цІезарулел руго дир хІатІал . Салам гьабун нах бахинчІо дуца дир бетІералда , гьалъин абуни дир хІатІазда бахунеб буго бищунго махІгьуинаб нах . Гьединлъидал дица дуда абулеб буго : гьелъул мунагьал цІикІкІун чуридалин гьелъие дун цІикІкІун вокьулев вугев . Мунагьал дагь чурулесе дагь гурони вокьуларо . Дой гІадамалда гьес абуна : — Мун мунагьаздаса яцІцІалъана , — ян . Цадахъ кваналел рукІаразда ракІалде ккана : — Гьавго щив , гІадамал мунагьаздасацин рацІцІад гьаризе кІолев , чи ? ГІисаца дой гІадамалда абуна : — Дурго божи-иманалъ хвасар гьаюна мун . Гьанже а дурго . Гьелдаса хадуб ГІиса Аллагьасул ПарччахІлъи тІаде гІунтІун букІин лъазабулаго ва Рохалил хабар бицунаго шагьаразда ва росабалъ тирулев вукІана . АнцІила кІиявго чапарги вукІана гьесда цадахъ . ГІисада цадахъ рукІана гьес сахлъизарурал ва жундуздаса рацІцІад гьарурал руччаби : жиндир чорхолъа гьес анкьго илбис бачахъарай Магдалина абураб тІокІцІар бугей Марямги , Гьеродил рукъалъул иш тІадкъарав Хуза абулев чиясул лъади Иоаннаги , Сусаннаги ва цогидалги , жидер боцІи-рикъзиялдасан кумек гьабун , гьезие хъулухъалъе чІун рукІарал руччаби . Цо нухалъ гІемераб халкъ бакІарун букІана гьесда аскІобе . Мисал бачун гьадинаб хабар бицана ГІисаца гьезие : — Хуриб хьон хьазе вахъун вукІанила цо чи . Хьалаго-хьалаго цо-цо мугьал нухде рортанила . ХІатІикь мерхьунел рукІарал гьел мугьал роржун рачІун хІанчІаз рищанила . Цо-цо мугьал ракьул хъал гурони тІад гьечІеб тІалде кколел рукІанила . ТІаде раккаралго ракъванила гьел , ракьулъ регьел букІинчІелъул . Цогиги мугьал заз-хъарахъалда гьоркьоре кканила , хІалигъун бижараб заз-хъарахъалъ гъанкъун реханила . Цогидал мугьал кканила лъикІаб ракьалде . Нус-нус мугь тІад бугел тІорал рижанила гьездаса . Гьедин гьеб хабарги лъугІизабун , ахІун абуна ГІисаца : — ГІундул ругезда рагІизе биччанте гьеб ! — ан . Гьеб мисалалъул магІна щибилан гьикъана муридаз . ГІисаца абуна : — Нуж руго Аллагьасул ПарччахІлъиялъул балъголъи лъазе рес щварал гІадамал , амма цогидазе — мисалаздалъун кьун буго , ралагьун ругониги гьезда бихьунгутІизе , гІенеккун ругониги бичІчІунгутІизе . Гьале доб мисалалъул магІна : хуриб хьалеб хьон буго Аллагьасул рагІи . Нухде рортарал хьодул мугьал — гьел руго Аллагьасул рагІухъ гІенеккулел гІадамал , цинги бачІун илбисалъ гьезул рекІелъа гьеб босун уна , гьел божунгутІизе ва хвасарлъунгутІизе . Ракьул хъал гурони тІад гьечІеб тІалде рортарал мугьал — гьел руго Аллагьасул рагІи рохун къабул гьабуниги , дагьабго заманаялъ гурони гьелда божуларелал , — жидер кьалбал щулиял гьечІелъул , хІалбихьулел къоял тІаде гІунтІидал , жал ратІалъунги чІолел . Заз-хъарахъалде гъорлъе рортарал мугьал — гьел руго Аллагьасул рагІухъ гІенеккулелал , — амма къокъун унеб бугеб гІумруялъул тІалаб-агъазалъ ва бечелъиялдаги тІагІам-лазаталдаги хадур хачадиялъ гьел гъоркькъинарула , гьезда тІорги цІубаларо . ЛъикІаб ракьалде рортарал мугьал — гьел руго Аллагьасул рагІи рагІидал , хІеренаб-хІалимаб рекІелъ гьеб цІунулел ва гьеб сабру сабаблъун жидее бачІинги щолел гІадамал . РекІараб чирахъ тІад хьаг лъун лъицаниги бахчизабуларо , хьонбакІалда гъоркь лъоларо . Жанире лъугьаразе канлъи букІунедухъ борхатаб бакІалда лъола гьеб . Кинабго бахчарабщинабги тІатунелъул , балъгоябщинабги къватІибе загьирлъулелъул . Гьединлъидал нужеца хал гьабе кин нуж дихъ гІенеккун ругелали . Кодолъи бугесе тІадеги кьезе буго , кодолъи гьечІесухъа бахъизе буго бугебилан гьесда кколебги . ГІисахъе рачІана эбелги вацалги , амма халкъалъул гІемерлъиялъ гьесда аскІобе нух бахъизе кІвечІо гьезда . Дур эбелги вацалги мун вихьизе бокьун къватІир чІун ругилан абуна гьесда . Гьес гьезда абуна : — Дир эбелги дир вацалги руго Аллагьасул рагІи жидеда рагІулел ва гьеб тІубазабулел гІадамал . Цо къоялъ жиндирго муридазда цадахъ гьев росода рекІана . — РачІа доб рахъалде рахине , — ян абуна гьес гьезда . Расаги бачун ана гьел . Гьедин унел гьал рукІаго , ГІиса кьижун ккана . ХІоралда тІад кутакаб гьури багъарана . Раса лъадал цІолеб букІана . Гъанкъиялда хІинкъи букІана . АскІоре ун , гьез ГІиса ворчІизавуна : — Я , НасихІатчи ! НасихІатчи ! Нилъ гъанкъизехъин руго ! — ян абун . Макьидаса вигьун , гьес гьорода лъазабуна тІокІаб пугейилан , лъадаеги амру гьабуна гьалаглъугейилан . Гьел мутІигІлъана . СихІ къотІун лъугьана . Гьебмехалъ ГІисаца абуна : — Киб бугеб нужер божи-иман ? ХІинкъиялъ гІажаиблъун хутІарал гьез цоцазде ургъел бикьулеб букІана , гьороеги карачалабазеги амру гьабулев ва гьелги жиндие мутІигІав гьавго кинав чийилан . Гьале гьал щвана Галилеялда дандбитІун доб рахъалда бугеб герасеназул улкаялде . Гьев ракъдаде рещтІараб мехалъ , гьесда данде вачІана цеве шагьаралда вукІарав цо чи . Гьев вукІана цевегоялдаса жундуз ккурав чи . Цебегоялдаса нахъе тІад ретІелги ретІунароан гьес , мина-руссеналъувги чІолароан гьев , хабалазул нохъазда букІана гьесул чІейи . ГІиса вихьаравго чІчІичІчІидулаго-ахІдолаго гьесда цеве кІалагъоркье речІчІана , ва кІудияб гьаракь гьабун , абуна гьес : — ТІадегІанав Аллагьасул Вас ГІиса , щиб дуе дидасан къваригІараб ? Дие гІазаб кьогейилан гьарула дица дуда ! ( ГІисаца хъубаб женалъе амру гьабун букІиндалха гьев чиясул чорхолъа къватІибе лъугьаян . Чанго нухалъ хъубаб женалъ ккун вукІиндал , кверазда рахсал ран , бохдузда маххал ран вухьунаан гьев . Амма , гьес рухьен тІутІураб мехалъ , женалъ гьев гІадан-чи гьечІеб бакІалде хъамулаан . ) ГІисаца гьикъана дуда цІар щибилан . — « Бо » буго , — ян жаваб кьуна . ГІемерал жундул рукІиндалха гьесул чорхолъ . Жундуз ГІисада гьарана жал жужахІалъул кІкІалахъе гъогеян . Гьениб магІарда кваналеб букІана болъоназул кІудияб рехьед . Гьел болъоназда гъорлъе лъугьине риччайин гьарана жундуз ГІисада . Гьес изну кьуна . Гьев чиясул чорхолъа къватІире рачІун хъубал жундул болъоназулъе лъугьана . ГьебсагІат рехьед цо борхатаб бакІалдасан хІоринибе кІанцІана ва гьениб гъанкъана . Гьеб кинабго бихьун болъоназул гІухьби лъутун ана , шагьаралдаги росабалъги гьелъул хІакъалъулъ бицине . Щиб лъугьарабали лъазе гІадамал рачІана гьенире . ГІисада аскІоре щведал , гьесул хІатІазда цеве гІодов чІун ватана гьезда дов жундуз ккун вукІарав чи : тІад ретІелги буго гьесда , камилаб гІакълу-лъаялдаги вуго . ГІадамазул рекІелъе хІинкъи лъугьана . Гьенир рукІараз бицана жундуз ккурав чи ГІисаца кин сахлъизавуравали . Герасеназул тІолабго улкаялъул гІадамал кутакалда хІинкъидал , гьез ГІисада гьарана жидеда аскІоса нахъе айилан . Гьебмехалъ , росодаги рекІун , тІадвуссун ана гьев . Дов жундуз ккун вукІарав чияс ГІисада гьарана живги цадахъ вачейилан . Амма ГІисаца гьев вачинчІо . Гьес абуна : — Дурго рокъове тІадвусса ва Аллагьас дуего гьабуралъул хІакъалъулъ бице . Инеги ун гьев чияс кинабго шагьаралдаго бицана ГІисаца жиндиего гьабуралъул хІакъалъулъ . ТІадвуссун Галилеялде вачІараб мехалъ , халкъалъул руккелалъ дандчІвай гьабуна ГІисада . Гьев вачІиналъухъ ралагьун чІун рукІиндалха гьел киналго . Гьале синагогаялъул хІакимлъун вукІарав Яир абулев цо чи вачІана гьениве , ГІисал хІатІазда цеве кІалагъоркьеги речІчІун гьардана жиндир бакІалде вилълъаян . Гьев чиясул анцІила кІигогІан сон барай цохІо йигей яс йикІана хвалде ккун унтун . Гьелъухъе унаго халкъалъул руккелалъ ГІиса данде къазавулев вукІана . АнцІила кІиго соналъ би къотІичІого ва черх бацІцІалъичІого йикІарай , лъиданиги сахлъизайизе кІвечІей цо чІужугІаданалъ , аскІоеги ячІун , нахъасан ГІисал гІабаялдасан далун букІараб цо гІертелалда квер хъвана . ГьебсагІат къотІана гьелъул чорхолъа чвахулеб букІараб би . ГІисаца гьикъана : — Дида квер лъица хъвараб ? — ан . Киназго инкар гьабидал , Пётрица абуна : — Я , НасихІатчи , халкъалъ мун гьоркьов вазавун вугогури , данде къазавулев вугогури . Амма ГІисаца абуна : — Цо лъицаялиго дида квер хъвана . Дидасан гьесде цо чи сахлъизавизе кІолеб къуват араблъи загьирлъана дие . Жиндир иш балъго хутІичІеблъи лъан , дой чІужугІадан сородилаго ГІисада аскІое ячІана , гьесда цее кІалагъоркье речІчІун , бицана щай жинца гьесда квер хъварабали ва кин жий гьебсагІат сахлъараялиги . Гьес гьелда абуна : — Дурго божи-иманалъ хвасар гьаюна , яц , мун . Гьанже а дурго ! Гьелдехун кІалъалев ГІиса вукІаго , синагогаялъул хІакимасул бакІалдаса цо чи вачІана ва инсуда абуна дур яс хванилан , гІадада МугІалимасул рахІат хвезабугейилан . Гьеб рагІидал , ГІисаца ясалъул инсуда абуна : — Мун хІинкъуге , божун вукІа . Дур яс сахлъила , — ян . Гьезул бакІалде щведал , Пётрги , Иоаннги , Якъубги ва ясалъул эбел-эменги гурони , цогидал гьес жанире риччачІо . Киналго , гьей ясалъухъ керен бухулаго , гІодулел рукІана . Амма гьес абуна : — Нуж гІодуге . Гьей хун гьечІо , кьижун ккун йиго , — ян . Гьел гьасда тІад релъанхъизе лъугьана , гьей хун йикІинги лъан . Амма гьес , ясалъул кверги ккун , гьелде ахІана : — ТІаде яхъа , ясай ! — абун . Ясалъул чорхолъе рухІ тІадбуссун бачІана , гьей гьебсагІат тІаде яхъана . Гьелъие квен кьеян абуна ГІисаца . ГІажаиблъун хутІана гьелъул эбел-эмен . Амма гьеб лъугьа-бахъиналъул хІакъалъулъ лъиданиги бицунгеян лъазабуна ГІисаца гьезда . АнцІила кІиявго чапарги ахІун , унта-щокъалги жундуз ккуралги сахлъизаризе къуватги ихтиярги кьуна гьезие ГІисаца . Цинги гьел чапарзаби ритІана Аллагьасул ПарччахІлъиялъул хІакъалъулъ лъазабизе ва гІадамал сахлъизаризе . Гьес гьезда абуна : — Я гІанса , я таргьа-къвачІа , я квен-тІех , я гІарац-месед , я хисизе ретІел — щибниги босуге нужеца цадахъ . Цо лъилниги рокъоре лъугьани , гьеб ракьалдаса нахъе инегІан , гьенир чІа . Ваамма нуж къабул гьаричІони , гьеб шагьаралдаса къватІире рахъунаго , нужерго хьитаздаса хІурги кІутІун те . Аллагьасда цебе гьез жаваб кьезе букІине хутІа абе гьеб . Рахъун гьел росабалъа росабалъе ана , Рохалил хабар бицунаго ва киса-кирго унтаралги сахлъизарулаго . Гьерод ханасдаги рагІана ГІисал гьел киналго ишазул хІакъалъулъ , ва гьев малъкъосун хутІана . Цо-цо гІадамаз абулеб букІиндалха хваралъуса вахъун ЯхІя вачІун вугилан . Цогидаз абулеб букІана Иляс авараг вачІун вугилан , цо-цояцайин абуни , цебе заманаялъул аварагзабазул цояв чІаголъун вугилан хабар биччан букІана . Гьеродицани абулеб букІана : — ЯхІял дица бетІер къотІана ; жиндир хІакъалъулъ дида гьадинал харбал рагІулел ругев чи щивха кколев ? Гьев вихьизе гъира букІана Гьеродил . ТІадруссун рачІун чапарзабаз ГІисада бицана жидецаго гьабура-таралъул хІакъалъулъ . Цинги , цохІо гьелги рачун , гьев ана Байтсаида абулеб шагьаралде . Амма , гІадамазда лъан , гьелги гьесда хадур ана . Гьес гьел тІаде къабул гьаруна . Гьезие Аллагьасул ПарччахІлъиялъул хІакъалъулъ бицана ва гьесул кумекалде хІажалъарал сахлъизеги гьаруна . Гьале маркІачІумех щолеб букІана . АскІове вачІун анцІила кІиявго чапарас гьесда абуна : — Сордо базеги жидеего квание гІамал гьабизеги гІагардаса гІебеде ругел росабалъе ва кулабазде айилан абе гьал гІадамазда , гІадан-чиго гьечІеб бакІ бугин гьаб . ГІисаца гьезда абуна : — Нужеца кваназаре гьел . Гьез абула : — Щуго чедги кІиго ччугІаги гурони гьечІо нижехъ , гьел киназего гІураб кваназе жо босизе ани гурони . ( Гьенив вукІана щуазаргогІанасев бихьинчи . ) Жиндирго чапарзабазда гьес абуна : — Нужеца гьел , гІага-шагарго кІикъоялда анцІ-анцІ чи кколедухъ , кьера-кьерал гьарун чІезаре , — ян . Гьес абухъе гІодор чІезаруна гьез гьел киналго . ГІисаца щуябго чедги кІиябго ччугІаги кодобе босана , зобалаздехун вуссун кванде дугІа гьабуна ва бек-бекун муридазухъе кьуна халкъалъе бикьейилан . Киналго гІорцІизегІан кванана , анцІила кІиго гьегь цІураб нахъегицин хутІана . Цо нухалъ ГІиса живго цохІо вукІана Аллагьасда гьарделев . Муридалги рукІана гьесда цадахъ . Гьес гьезда гьикъана : — Щивлъун дун гІадамаз рикІкІунев ? — абун . Гьез жаваб кьуна : — Цояз мун ЯхІя авараг вугилан абулеб буго , цогидаз абулеб буго Иляс авараг вугилан , цо-цояз абулеб буго цебе заманаялъул аварагзабазул цояв вугин хваралъуса вахъун вачІунилан . Гьес гьезда гьикъана : — Нужеца щивлъунха дун рикІкІунев ? — абун . — Мун Аллагьасул МасихІ вуго , — ян жаваб кьуна Пётрица . Гьес гьезда кьварун лъазабуна лъиданиги гьелъул хІакъалъулъ бицунгейилан . ГІисаца бицана ГІадамил Лъимаца гІемераб гІазаб-гІакъуба хІехьезе ккезе бугин , чІухІби-хІакимзабазги , чІахІиял кашишзабазги , диниял гІалимзабазги гьесдаса инкар гьабизе бугин , чІвазе вугин ва лъабабилеб къоялъ Аллагьас чІаголъизавизеги вугин . Цинги гьес киназдаго абуна : — Дида цадахъ вилълъине бокьарав чи ватани , гьес жиндирго напсалдаса инкар гьабе , жиндаго тІаде ккараб хъанчил гІазабги щибаб къоялъ бачче ва дида хадув вачІа . Щаян абуни , жиндирго гІумру цІунизе бокьулев чи гьелдаса махІрумлъила , дие гІоло гІумруялдаса махІрумлъизе разилъарас гьеб хвасар гьабила . Живго рецІалие кьун яги тІагІун хадуб , тІолабго дуниялалъул кверщел хъатикье щвеялъул щиб пайда бугеб инсанасе ? Дунги дир рагІабиги сан гьаричІев чи ГІадамил Лъимацаги сан гьавизе гьечІо , жиндиргоги , Инсулги , мукъадасал малаикзабазулги нуралъ гвангъун гьев вачІунеб мехалъ . ХІакълъун абулеб буго дица нужеда : Аллагьасул ПарччахІлъи бихьичІого жидеца хвалил лълъар гьекъезе гьечІел гІадамалги ругелха гьанир эхетаразда гьоркьор . Гьес гьедин абуралдаса микьгогІанасеб къо индал , Пётрги , Иоаннги , Якъубги цадахъ рачун , Аллагьасе гьари-дугІаялъе магІарде вахана ГІиса . Гьари-дугІаялда ГІиса вукІаго , гьесул гьурмал куц хисана , ретІелги хъахІлъана , кенчІезе лъугьана . Гьале кІиго чи ГІисада гаргадула . Гьел рукІана Мусаги Илясги . ТІад нур чІун букІана ГІисадаги гьездаги . Гьез бицунеб букІана Иерусалималда цІезабизе бугин ГІисал къадаралъул лълъар . Ригьунаредухъ кьижун рукІана Пётрги цадахъ ругелги . Ригьараб мехалъ гьезда бихьана ГІисада тІад чІараб нур , кІиго чиги вугоан аскІов эхетун . Гьев кІиявго чи ГІисада аскІоса нахъе унеб мехалъ , Пётрица гьесда абуна : — Я , НасихІатчи ! ЛъикІ буго гьаниб нилъее . РачІа лъабго хъощ базин : цо дуе , цо Мусае , цо Илясие . ( Гьедин абуна Пётрица щиб абилебали лъаларого хутІидал . ) Гьев кІалъан вахъиналдего , цо хъахІаб накІкІул парча бачІун рахчизаруна гьел , ва , гьеб накІкІукье ккедал , хІинкъана муридал . Цинги накІкІуда гьоркьосан бахъана цо гьаракь : — Гьав ккола дица витІизе тІаса вищарав дир Вас . Гьасухъ гІенекке нуж ! Гьеб гьаракь къотІараб мехалъ , ГІиса нахъеги живго хутІун вугоан . Муридаз гьеб балъго гьабуна ва жидедаго бихьаралъул хІакъалъулъ доб мехалъ лъиданиги бицинчІо . Нахъисеб къоялъ , магІардаса гъоркье рещтІиндал , ГІисада данде гІемераб халкъ бачІана . Гьале халкъалъул руккелалда гьоркьосан цо чияс ахІана : — Я , МугІалим ! Дир цохІо вугев васасухъ валагьеян гьарула дица дуда . Женалъ ккола гьев ва тохлъукьего чІчІичІчІидизе лъугьуна , цинги , кІалдиб полопги бан , тІеркІезавула . ГІемераб гІазаб-гІакъуба кьун хадув гурони виччан толаро . Дур муридазда гьарана дица гьеб жен бачахъеян , амма гьезухъа бажаричІо . ГІисаца абуна : — ГІай , нуж иман гьечІеб ва пасатаб уммат ! КидалъагІан дун нужеда цадахъ вукІинев ва кидалъагІан нуж хІехьезе кколел ? Ваче гьаниве дурго вас . Вачун вачІунаго , жен васасде тІаделъана , тІамун гІодовгун , тІеркІезавуна . Амма ГІисаца гьеб хъубаб жен чІезабуна ва сахлъизавун васги инсухъе кьуна . Киналго хІикмалъун хутІана , Аллагьасул хІалкІолъи бихьуларищан . Кинабго халкъ ГІисал мугІжизаталъ гІажаиблъизабун бугеб мехалъ , жиндирго муридазда гьес абуна : — Гьал дир рагІаби гІинзунир лъе нужеца : ГІадамил Лъимер кьезе вуго гІадамазда кодове . Амма гьезда бичІчІичІо гьел рагІабазул магІна . БичІчІичІого букІинелъун , гьездаса бахчун букІана гьеб . Гьелъул хІакъалъулъ гьикъизеги хІинкъана гьел . Гьезул дагІба ккана жидеда гъорлъ щивдай бищунго кІудиявлъун вугевилан . Гьезул рекІелъ бугеб пикруги бичІчІун , кодобе босун , жиндаго аскІоб лъуна ГІисаца цо лъимер . Гьес гьезда абуна : — Цо гьадинаб лъимер лъицаниги , дие гІоло , къабул гьабуни , гьеб бащалъизе буго дун къабул гьавиялда . Дун лъицаниги къабул гьавуни , гьеб бащалъизе буго дун нужехъе витІарав Аллагьги къабул гьавиялда . Гьединлъидал нужеда гъорлъги бищунго гьитІинав ккола бищунго кІудиявлъун . Гьебмехалъ Иоанница абуна : — Я , НасихІатчи ! Нижеда ватана цо чи дур цІаралдалъун жундул рачахъулев . Нилъеда нахъвилълъунев гьечІелъул , нижеца гьукъана досие гьеб иш гьабизе . ГІисаца гьесда абуна : — Гьукъуге гьесие гьеб . Нужеда дандечІоларев чи ккола нужер рахъалда вугев чи . Зобалазде живго вачунеб заман гІагарлъидал , Иерусалималде ине таваккал тІамуна ГІисаца . Жиндасаго цере муридал ритІана гьес сапаралде . Самариялъул цо росулъ чІана гьел , ГІиса вачІиналде хІадурлъи гьабун . Амма гьениб ГІисае гьоболлъи гьабичІо , гьев Иерусалималде унев вукІин лъан . Гьебмехалъ гьесул муридал Якъубица ва Иоанница абуна : — Я , БетІерчІахъад ! Дуе бокьилаанищ зодисан цІадул балагь рещтІун гьал хвезареян нилъеца абизе . Гьелъие изну гьечІилан абуна ГІисаца , гьездехунги вуссун . Цинги гьел цоги росулъе ана . Нухда унаго цо чияс ГІисада абуна : — Мун киве аниги , дуда цадахъ вилълъина дунги . ГІисаца гьесда абуна : — Царал жиндирго рукІун буго , хІанчІил бусен буго , амма ГІадамил Лъимадул бетІер бегьизе бакІ гьечІо , — ян . Цоги чиясдани ГІисаца абуна : — Дида цадахъ вилълъа , — ян . Амма дос абуна : — Дир хварав эмен вукъизе ине изну кье дие . ГІисаца гьесда абуна : — Хвараца рукъизе те хварал чагІи . Мунин абуни Аллагьасул ПарччахІлъи тІаде гІунтІун букІин лъазабизе а . Цогиги чиясги гьесда абуна : — Дун дуда цадахъ вилълъина , БетІерчІахъад ! Амма агьлу-хъизаналъулгун къолъикІ гьабизе ине изну кье . ГІисаца гьесда абуна : — Хур бекьизе пурцил гІоркьги ккун , нахъ-нахъ валагьулев чи Аллагьасул ПарччахІлъиялъе ярагьунаро . Гьелдаса хадуб ТІадегІанав ГІисаца тІаса вищана жеги лъабкъоялда анцІго чи ва жиндасаго цере кІи-кІиккун ритІана живго щвезе ракІалда букІарабщинаб шагьаралдеги росулъеги . Гьес гьезда абуна : — Хуриб хІалухъен гІемер бижун буго , хІалтІухъаби дагь руго . Гьеб лъилъизе кверщел кодоб бугев БетІергьанасда гьаре лъилъарухъаби ритІеян . Гьанже а ! Гьале дица нуж ритІулел руго бацІазда гъорлъе кьагІи гІадин . Я гІарац лъун таргьа босуге , я къайи лъун къвачІа босуге , я хисун ретІине хьитал росуге , нухда данде ккарасе саламги кьоге . Лъил бакІалде нуж щваниги , гьезие рекъел гьарун , « Ассаламу гІалайкум ( Рекъел нужее ) » абун лъугьа гьесул къавулъе . Саламалъе ( ай ракълие ) мустахІикъав чи вугони — нужер салам гьесде щвела , гьечІони — гьеб нужедего тІадбуссина . Гьеб къавулъ чІа нуж , гьезда цадахъ квана-гьекъон , — хІалтІухъанасе мухь хІалалаб букІунелъул . Цо къавулъа цоги къавулъе гочаруге . Цо шагьаралде щун , нуж гьенир къабул гьаруни , нужее кьурабги кванай , гьенир ругел унтаралги сахлъизаре , Аллагьасул ПарччахІлъи нужеде тІаде гІунтІун бугиланги бице гьезда .  Ваамма цо шагьаралде щун , нуж гьенир къабул гьаричІони , къотІнореги рахъун , гьадин абе : « Нужер шагьаралда нижер хІатІазда тІад чІараб хІургицин нижеца къватІазде нужеего кІутІулеб буго . Амма лъан букІаха Аллагьасул ПарччахІлъи тІаде гІунтІун бугеблъи » . Дица нужеда абулеб буго : къиямасеб къоялъ Содомалъул халкъ гІемерго лъикІ букІина гьеб шагьаралъул халкъалдаса . Балагьги гІазабги дуе , Хоразин шагьар ! Балагьги гІазабги дуе , Байтсаида шагьар ! Амма Тиралъулгун Сидоналъул гІадамазда рихьун рукІаралани нужеда рихьарал гІадинал мугІжизатал , тІутІу-хъухъураб парталги ретІун , ботІроде рахъуги бан , ракьалда гІодорги чІун , церего руссинаан гьел Аллагьасде . Гьединлъидалин Тиралъулги Сидоналъулги халкъалъе къиямасеб къоялъ нужееялдаса бигьа букІине бугеб ! Дудаги , Капернаум , зобалазде бахине гьабилинищ ракІалде кколеб бугеб ? ЖужахІалъул кІкІалахъе рехила мун ! Нужехъ гІенеккулел дихъги гІенеккула , нужеде инкар кколез дидеги инкар ккола , диде инкар кколез дун жинца витІарав Аллагьасдеги инкар ккола . Лъабкъоялда анцІавго мурид рохуца холаго тІадруссун рачІана . — Я , БетІерчІахъад ! — ан абуна гьез . — Жундулгицин мутІигІлъула нижее , дур цІар рехсон гьезие амру гьабураб мехалъ . ГІисаца гьезда абуна : — Дида бихьана илбис пири гІадин зодисан бортун унеб ! Гьале дица нужее къудрат кьуна щибго зарал гьечІого борхьалги ичІкІалалги хІатІаз мерхьине ва тушманалъул тІолабго къуват-гучалда тІад кверщелги кьуна . Амма нуж рохуге хъубал жундул нужее мутІигІлъулел ругилан , нуж роха зобалазда жидер цІарал хъваразда гьоркьор рукІиналдаса . Илагьияб РухІалъ цІурав ва вохизавурав ГІисаца гьебмехалъ абуна : — Дуе рецц буго , дир Эмен , зоб-ракьалъул БетІергьан , цІодораздаса ва гІакъилаздаса балъго гьабун , лъимер гІадиназе гьаб кинабго дуца загьир гьабуралъухъ . Уха , дир Эмен , гьелъулълъидалха бугеб дур цІобалъул гІатІилъи ! Кинабго дие дир Инсуца кьураб буго . Инсуда гурони , лъиданиги лъаларо Вас щивали . Васасда ва Эмен жидее загьир гьавизе Васасе бокьарал гІадамазда гурони , лъиданиги лъаларо Эмен щивали . Муридаздехун вуссун , цохІо гьезда абуна ГІисаца : — Гьардарал гурищха гьаб кинабго бихьулел нужер берал . Дица нужеда абулеб буго : гІемерал аварагзабазеги парччахІзабазеги бокьун букІана нужеда бихьулеб бугеб бихьизе , амма гьезда бихьичІо . Нужеда рагІулеб бугеб рагІизеги бокьун букІана , амма гьезда рагІичІо . Гьале цо динияв гІалимчияс , гьесул хІалбихьизе , суал кьуна : — Я , МугІалим ! Абадияб рукъалъул бутІа щвезе щиб дица гьабизе кколеб ? ГІисаца гьесда абуна : — Къануналда кин бугеб ? Щиб цІалараб дуца гьелъул хІакъалъулъ ? Дос жаваб кьуна : — « Дурго БетІергьан Аллагь дуе вокьа дур тІолабго ракІалдалъун , дур тІолабго рухІалдалъун , дур тІолабго къуват-жаналдалъун , дур тІолабго гІакълу-пикруялдалъун » ва « Мунго гІадин вокьа дуе дуда аскІов вугевги » . ГІисаца гьесда абуна : — Дуца битІун жаваб кьуна . Гьеле гьедин гьабуни , абадияб гІумру букІина дур . Живго ритІухъ гьавизелъун , дов чияс гьикъана : — Щивха кколев « дида аскІов вугев » ? Гьанже ГІисаца гьесие , мисал бачун , хабар бицана : — Цо чи унев вукІана Иерусалималдаса Иерихоналде . ТІаде кІанцІун хъачагъаз гьесухъа къайи бахъана , кьабун-вухун , хвалде ккезавун гьевги тун , нахъе ана . Гьале цо кашиш ккана досда тІаде , амма гьев нухлул добцояб рахъалдехун лъугьана . Гьединго цо левитги ккана досда тІаде , гьевги лъугьана нухлул добцояб рахъалде . Сапаралда вукІарав цо самариявги ккана досда тІаде . Дов вихьаравго , гурхІизе бачІун , аскІове ун , чогъроца чурун ва нах бахун , досул ругънал къачІана гьес , жиндирго гІорцІмидаги рекІинавун , петералде вачун , досие хъулухъги гьабуна . Нахъисеб къоялъ , петералъул бетІергьанасе кІиго динарги кьун , самарияс абуна : « Дуца тІалаб гьабе досул . Гьалдаса цІикІкІун дуца хвезабизе ккани , тІадвуссун вачІунаго гьебги бецІила дица дуе » . Хъачагъаз зулму гьабурасда « аскІов вугевлъун » щив рикІкІинев гьел лъабаздаго гьоркьоса ? — Досда гурхІун кумек гьабуравха , — ян жаваб кьуна динияв гІалимчияс . ГІисаца гьесда абуна : — Инеги ун , дуцаги гьедин гьабе , — ян . Гьедин ГІисаги муридалги сапаралда рукІаго , гьев цо росулъе щвана . Марта абулей цо гІаданалъ ГІиса гьоболлъухъ вачана . Гьелъул йикІана Марям абун яцги . ТІадегІанав ГІисал хІатІаахада гІодойги чІун , гьесул харбихъ гІенеккун йикІана гьей . Мартайилан абуни , гьебмехалъ гьезие кІудияб гьоболлъи гьабизе квалквадилей йикІана . ГІисада аскІое ячІун , гьелъ абуна : — Я , БетІерчІахъад ! Дуе агъазго гьечІо яцалъ дун гьаний квалквадизе тун йикІиналъул . Дие кумек гьабизе яхъаян абе гьелда . ТІадегІанав ГІисаца , гьелъие жаваб кьун , абуна : — Марта ! Марта ! Мун гІемераб жоялда квер чІвазе лъугьун йиго , амма цо жо кквезе ккола чияс . Гьале Марямица лъикІаб бутІа тІаса бищана , лъиданиги кІвеларо гьелъухъа гьеб бахъизе . Цо пуланаб бакІалда Аллагьасе гьари-дугІаялда вукІана ГІиса . Гьесул гьари-дугІа лъугІарабго , цо муридас ГІисада абуна : — Я , БетІерчІахъад ! ЯхІяца жиндирго муридазда малъараб гІадин , нижедаги малъе Аллагьасе гьари-дугІа гьабизе . Гьес гьезда абуна : — Нужеца дугІа гьабулаго гьадин абе : Я , Эмен , дур цІар гІадамаз мукъадасаблъун рикІкІаги , дур ПарччахІлъи тІаде щваги , щибаб къоялъ нижер бетІербахъиялъе хинкІ-чед кье нижее , нижер мунагьазда тІасаги лъугьа , гІадамаз нижее гьабуралда нижги тІасалъугьунел ругин . Нижер хІалбихьизеги биччаге . Цинги гьес бицана : — Масала , нужер цоясул вуго гьудул , сордо бащалъараб мехалъ гьесул нуцІихъе ун дуца абулеб буго : « Я , дир гьудул , къаси дие цо лъабго чед кьеларищ дуца ? Сапаралда вугев цо гьудул гьоболлъухъ вачІун вуго дихъе , гьесда цебе лъезе квен гьечІого вуго дун » , — абун . Унго , дос жанисан гьадинаб жаваб кьеладай дуе : « Дир рахІат хвезабуге . НуцІаги рахан буго , лъималги руго дида аскІор бусада кьижун . ТІаде вахъун дуе чед кьезе кІоларо дида » . Амма дица абила гьадин : гьудуллъиялъул къимат гьабун кьечІониги , дур тІасавичІунгутІиялдаса ворчІичІого , гьайгьай , тІаде вахъун дос дуе кьела къваригІарабгІанаб чед . Гьединлъидал дица нужеда абулеб буго : гьаре нужеца — нужее кьечІого толаро ; балагье нужеца — батичІого хутІуларо ; нужеца нуцІа бухе — гьеб рагьичІого толаро . Гьарарасе кьола , балагьарасда батула , бухарасе нуцІаги рагьула . Нужеда гъорлъ вугищ цониги эмен , васас ччугІа гьарараб мехалъ , гьесухъе борохь кьолев ? Яги , хоно гьарани , гьесухъе ичІкІал кьолев ? Нужго квешал ругониги , лъималазе нужеца лъикІабщинаб кьолеб мехалъ , жинда гьарарасе кигІан цІикІкІун рещтІинабилеб зобалазда вугев Инсуца Илагьияб РухІ . Цо нухалъ цо чиясул чорхолъа ГІисаца бачахъана гІадан мацІ лъаларевлъун лъугьинавулеб жен . Чорхолъа жен индал , мацІ лъаларев чи гаргадизе лъугьана , гьелда гІажаиблъи гьабун халкъги хутІана . Цо-цо гІадамаз абулеб букІана гьес инсанасул чорхолъа жундул рачахъулел ругин жундузул хан Беэлзебулил кумекалдалъун . Цогидаз , гьесул хІалбихьизелъун , тІалаб гьабуна зодисан гІаламат бихьизабеян . Гьезул пикрабиги лъан , ГІисаца гьезда абуна : — Бокьараб ханлъиялда жаниб кьал ккани — гьеб ханлъи биххула , хъизаналда жаниб кьал ккани — гьеб хъизанги биххула . Гьединго илбисги жибго жиндаго дандечІун кьалда бугони , гьелъул ханлъи биххичІого хутІилищ ? Нужецани абулеб буго Беэлзебулил кумекалдалъун рачахъулин дица гьел . Дица гьел Беэлзебулил кумекалдалъун рачахъулел ратани , нужер умматалъул гІадамаз лъил кумекалдалъунха гьел рачахъулел ? Гьеле гьел гІадамаз нуж мекъи рукІин чІезабила гури . Амма дица жундул Аллагьасул кумекалдалъун рачахъулел ругелъул , Аллагьасул ПарччахІлъи нужеде гІагарлъун букІин бичІчІула гьелдасан . Кодоб ярагъгун цо къуватав-кутакав чияс жиндирго рукъ цІунулеб бугони , гьесул боцІи-рикъзиялъе хІинкъи букІунаро . Амма гьесдасаги къуватав тІаде кІанцІани , гьев къезавила , гьесул ракІчІей букІараб ярагъги кодоса босила , гьесухъа бахъун давлаги жидеразего бикьила . Дунгун цадахъ гьечІев чи — гьев вуго дида дандечІарав чи . Диргун жубай гьечІев чияс журай биххизабила . Инсанасул чорхолъа бачахъараб хъубаб жен ракъдалал авлахъазда терелеб-женжедулеб букІуна , жиндиего рахІат-хІалхьи балагьулаго . Амма рахІат-хІалхьи батуларо женалда . Гьелъ абула : « РачІа , дун цебе дунго букІараб рокъобе тІадбуссина » , — ян . ТІадбуссун щведал , гьелда рукъ батула лъухьун , къачІан . Гьанже женалъ жиндасаги гІасияб анкьго женги бачуна гьеб рокъобе . Рахъун гьенир чІола гьел . Гьебмехалъ дов чи цебе букІаралдасаги квешаб хІалалде ккола . ГІисаца гьедин абидал , цо чІужугІаданалъ ахІана халкъалъул руккалида гьоркьосан : — Гьардарай гурищха мун гьавурай , дуе керен кьурай дур эбел ! Гьес абуна : — Дагьалги цІикІкІун гьардарал гурищ Аллагьасул рагІи рагІулел ва гьелда рекъон хьвадулел гІадамал ! ГІемераб халкъ жиндаго аскІобе бачІараб мехалъ , ГІисаца абуна : — ЦІакъго квешлъун буго гьаб уммат ! Гьазие бокьун буго гІаламат бихьизабизе . Юнус аварагасул гІаламат гурони , цогидаб гІаламат гьезие букІине гьечІо . Ниневиялъул халкъалъе гІаламатлъун Юнус авараг лъугьарав гІадин , ГІадамил Лъимерги гІаламатлъун лъугьина гьаб умматалъе . Гьаб умматалда цадахъ яхъина къиямасеб къоялъ Къилбаялъул парччахІги . Гьелъ гІайиб чІвала гьазда , гьей дуниялалъул рагІалдаса яхъарай ячІиндал Сулайман аварагасул гІакъилаб рагІухъ гІенеккизе . Гьале гьанив вугевав гІемерго тІадегІанав вуго Сулайман аварагасдаса . Ниневиялъул халкъги бахъина къиямасеб къоялъ гьаб умматалда цадахъ ва гьезги гІайиб чІвала гьазда , Юнус аварагасухъ гІенеккун гьел Аллагьасде руссиндал . Гьале гьанив вугевав гІемерго тІадегІанав вуго Юнус аварагасдаса . Лъицаниги лъеларо рекІараб чирахъ бихьулареб бакІалда яги сахІида гъоркь . Жанире лъугьаразе канлъи букІунедухъ борхатаб бакІалда лъола гьеб . Дур бер — гьеб буго дур черхалъул чирахъ . Берал канал ругони , дур тІолабго черхги канлъула . Берал канлъукъал ругони , дур черхги бецІлъула . Ворегиха , дулъ бугеб канлъи бецІлъиялде сверизе гурин . Гьедин , мун канлъул цІун вугони , щибниги бецІлъиги дулъ гьечІони , мун тІуванго гвангъила , чирахъул канлъиялъ мун кенчІезавун вугев гІадин . ГІисал вагІза лъугІидал , цо фарисеяс гьев къаде кваназе ахІана . ВачІун сурпаялда нахъа гІодов чІана ГІиса . Кваназе лъугьиналде гьес кверал чуричІелъул , фарисеяв хІикмалъун хутІана . ТІадегІанав ГІисаца гьесда абуна : — Нужеца , фарисеяз , суркІа-щуруналъул тІасахун рахъ бацІцІад гьабун чураниги , нужер жанисахун рахъ хъантІиялъулги квешлъиялъулги цІун буго . ГІабдалзаби ! ТІасан бихьулеб бижарас гурищ жанибехун бугебги бижараб ? Амма жаниб бугебаб садакъаде кьуни , гьебмехалъ хІакъикъаталда тІасаги рацІцІалъила нуж . Балагьги гІазабги нужее , фарисеял . Нужеца садакъаде кьола хІатта сагІаналъул , гъараналъул ва цогидабги гІурччинлъиялъул анцІил бутІа , ритІухълъиялъулги Аллагьасде рокьиялъулги нужеца тІалабго гьабуларо . Гьебги гьабизе ккола , гьабцоябги гьабичІого тезе бегьуларо . Балагьги гІазабги нужее , фарисеял ! Нужее бокьула синагогабазда жанир киназдасаго церегІан гІодор чІезе ва базаркъотІноб халкъалъ салам кьезе . Балагьги гІазабги нужее ! Нуж релълъуна тІасан хьвадулесда хІатІикь букІин лъалареб , зани чІвачІеб хобалда . Гьебмехалъ цо динияв гІалимчияс абуна гьесда : — Я , МугІалим ! Гьединал рагІабиги абун , дуца нижги инжит гьарулел ругогури . ГІисаца абуна : — Нужееги , диниял гІалимзаби , балагьги гІазабги ! Щайгурелъул нужеца гІадамазул мугъзада лъолеб буго баччизе кІоларебгІан бакІаб гьир , нужецагойин абуни , гьелда килищцин хъваларо . Балагьги гІазабги нужее ! Нужер умумуз чІварал аварагзабазул хобазда тІад мазарал гьарулел руго нужеца . Гьелдалъун нужеца чІезабулеб буго умумузул ишазда нуж тІад рекъолел рукІин . Доз аварагзаби чІвана , нужецайин абуни , доз чІван хваразул хобазда тІад мазарал гьарулел руго . Гьединлъидал Аллагьасул ГІакъиллъиялъ абун буго : « Аварагзабиги чапарзабиги ритІизе руго дица гІадамазухъе , гьезин абуни цоял чІвазе руго , цогидал рачахъизе руго . Гьабилидаса бахъараб къурбан хъолеб бакІалдаги Мукъадасаб Рукъалдаги гьоркьов чІварав Закария аварагасде щвезегІан , дуниял бижаралдаса нахъе гІодобе тІураб киналго аварагзабазул бидул хІакъ босизе буго гьаб умматалдаса » . Гьале дица нужеда абулеб буго : гьаб умматалдаса тІалаб гьабизе буго дозул бидул хІакъ .  Балагьги гІазабги нужее , диниял гІалимзаби ! Щайгурелъул нужеца гІелмуялъул кІул босана , амма кІулал ричІун нужгоги инчІо жанире , ине бокьаралги риччачІо . ГІиса гьениса нахъе аралдасаго , батІи-батІиял суалал кьун , гьесухъа рагІи бахъизе чанкъан чІун , тІаделъизе байбихьана диниял гІалимзабазги фарисеязги , гьесул кІал таризабизе кІоларищали .  Аза-азар чи гІахьаллъарал чІахІиял руккелал гьарун рачІунел рукІана гІадамал гьеб заманалда ГІисада аскІоре . Цоцаца мерхьиналде ккун букІана гьезул иш . ГІисаца цин жиндирго муридазда абуна : — Вореха , фарисеязул реччеялдаса , ай гьезул кІигьумерчилъиялдаса цІуне нужго . Щайгурелъул тІатинчІого цониги бахчараб жоги хутІулареб , загьирлъичІого щибниги балъгояб жоги букІунареб . Гьединлъидал сардил бецІлъухъе нужеца абураб жо , бакъул канлъухъе къватІибе рагІун батулеб ; рокъоб жаниб нужеца лъилниги гІинзукье щурараб рагІи , тІохаздасан киназдаго лъазабун батулеб . Дица нужеда абулеб буго , дир гьудулзаби : инсанасул черх чІвазе гурони , тІокІаб щибниги гьабизе кІоларезукьа нуж хІинкъуге . Дица малъила нужеда лъикьа хІинкъизе кколелали . Нуж хІинкъа чІван хадур нуж жужахІалъуре рехизе кІолев Аллагьасукьа . Гьеле гьесукьа хІинкъаян абила дица нужеда . КІиго пахьул шагьиялъухъ гурищ щолеб щуго къадако ? Амма гьезул цонигияб кІочон толаро Аллагьасда . Нужер бетІералда чан рас батаниги , гьелги рикІкІунин ругел . Нуж хІинкъуге , киналго къудкуздаса хириял руго нуж . Гьале дица нужеда абулеб буго : гІадамазда цебе дир рахъ ккурав чиясул , Аллагьасул малаикзабазда цебе , ГІадамил Лъимацаги рахъ кквезе бугебха . ГІадамазда цебе диде инкар гьабурав чиясдаса , Аллагьасул малаикзабазда цебе , дицаги инкар гьабила . ГІадамил Лъимада данде рагІи абурав бокьарав чиясдаса Аллагь тІасалъугьина , амма Илагьияб РухІалда бугьтан лъурав чиясе тІасалъугьин букІине гьечІо . Синагогаялъуреги рачун , чІухІбуздаги чІахІиял хІакимзабаздаги цере нуж рахъун чІезарураб мехалъ , гьезда щибдай бицинаян , щиб жавабдай кьела гьезул суалазеян ургъел ккоге нужее ; гьеб лахІзаталда Илагьияб РухІалъ малъилелъулха нужеца щиб бицине кколебали . ГІадамазда гьоркьосан вахъун , цо чияс абуна ГІисада : — Я , МугІалим ! Инсул ирсалъул дие кколеб бутІа кьеян абе дир вацасда . ГІисаца гьесда абуна : — Ле , нужее суд гьабизе ва нужер ирс бикьизе тІамурав чийищ дун ? Цинги халкъалдехун абуна : — Ворегиха , хъантІиялдаса цІуне нужго ! Щайгурелъул дуниялалъул боцІи-рикъзи гьарзаго бугониги , гьелда бараб гьечІо инсанасул гІумру . Хадуб ГІисаца гьезие , мисал бачун , бицана : — Цо бечедав чиясул хуриб бижун букІун буго бакІарун хІалкІоларебгІан гІемераб хІалухъен . Гьес жиндаго абун буго : « Щибдай дица гьабила . Гьеб хІалухъен базе гІураб бакІ гьечІогури дир » . Цинги гьес хІукму гьабун буго : « Гьа , гьанже лъана дица щиб гьабилебали . Дирго царгъалги риххун , чІахІиял царгъал гьарила ва тІолабго хІалухъенги цогидаб бечелъиги гьезда жанибе буссинабила . Цинги дица дирго напсалда абила : „ Я , дир напс ! Гьале чанго соналъе гІураб бечелъи буго дур . РахІаталда кванай , гьекъе , кеп гьабе дурго гьанже ! “ » Амма Аллагьас абун буго гьесда : « Я , гІабдал ! Къаси дур рухІ бахъизе буго ! Лъие хутІулеб дуца бакІарараб бечелъи ? » Жиндиего хазина бакІарулев , амма Аллагьасда цеве мискинав чиясул къадар гьединаб букІуна . Цинги жиндирго муридазда ГІисаца абуна : — Гьединлъидалин дица нужеда абулеб : щибдай кваналаян чохьое гІологи , щибдай ретІинаян чорхое гІологи хъалхъадуге . Квандаса цебесеб буго рухІ , ратІлидаса цебесеб буго черхги . Гъудузухъ ралагье нуж : гьез я бекьуларо , я лъилъуларо , я царгъахъе баларо . Аллагьас хьихьун руго гьел . Амма хІанчІаздаса гІемерго хириял руго нуж . Лъида кІвезе бугеб , кигІан хъалхъаданиги , жиндирго гІумру цо къоялъниги халалъизабизе . Гьеб гьитІихІинабгицин гьабун бажаруларел нуж кІудияб гьабизеян щай лъугьунел ? ТІугьдузухъ ралагье нуж . Я хурир хІалтІуларо гьел , я кун дургъуларо гьез . Амма гьале дица нужеда абулеб : жиндирго машгьурлъиялъул завалалдагицин Сулайман парччахІасул букІинчІо бокьараб тІогьол гІадинаб ретІел . Я , ле — божи дагьаб уммат ! Жакъа гІалахалда бугони , метер цІадабе рехулеб тІегь-хералдагицин Аллагьас гьединаб берцинаб ретІел ретІунеб мехалъ , кигІан берцинабдай нужер букІинеб ! Гьединлъидал щибдай кваналаян , щибдай гьекъелаян нужеего гІакъуба кьоге , гьеб кинабго бугелъул Аллагь лъалареб халкъалъги тІалаб гьабулеб жо . Нужер Инсуда лъала нужее гьеб хІажалъулеблъи . Нужеца гІамал гьабе Аллагьасул ПарччахІлъиялде рорчІизе , цогидаб хутІарабщинаб гьес нужее тІадеги кьела . ХІинкъуге , гьитІинаб рехъен ! ЦІоб лъун , нужер Инсуца нужее ПарччахІлъи кьезе бугебин . Нужерго боцІи-рикъзиги бичун садакъаби гьаре . Багьулареб-бихъулареб таргьа-къвачІа гьабун те , зобалазда бугеб турулареб-холареб хазина къачІан те . Гьеб хазина зобалазда я цІогьорас бикъуларо , я ицица кваналаро . Нужер хазина бугеб бакІалда букІине бугелъул нужер ракІги . Нуж ретІа-къан къачІан рукІа , рекІун чирахъалги те . Берталъе ун тІадвуссун вачІарав рукъалъул бетІергьанас кавуда тункидал , гьебсагІат гьев жаниве виччазе хІадурго чІарал рагьтІателал гІадин рукІа нуж . Гьардарал гурищ , жидерго бетІергьанасда живго вачІинегІан рорчІуда чІун ратарал рагьтІателал . ХІакълъун абулеб буго дица нужеда , гьес жинцаго гьезие гІоло рачел къазе буго , кванил тІутІ тІибитІизе буго ва квана-гьекъезе гІодор чІезаризе руго . Гьардарал гурищ , кида вачІаниги : сордо бащалъараб мехалъ , яги радакье вачІаниги , рорчІуда чІун гьесда ратарал рагьтІателал . Рукъалъул бетІергьанасда лъалеб бугони цІогьор вачІунеб заман , гьес цІогьор жаниве ворчІизе виччаларевлъи лъай нужеда . Гьединлъидал нужги хІадурго рукІа , ракІалдаго гьечІеб заманаялъ вачІине вугелъул нужехъе ГІадамил Лъимер . Гьебмехалъ Пётрица абуна : — Я , БетІерчІахъад ! Нижеейищ дуца гьеб мисал бачунеб бугеб , яги кинабго халкъалъейищ ? ТІадегІанав ГІисаца абуна : — РагьтІателазе бетІерлъи гьабеян ва гьезие ригь-ригьалда ва роцада квен-тІехги чІезабеян тарав рагьтІател , гьесул бетІергьан тІадвуссун вачІараб мехалда ритІухъго ва цІодорго хІалтІулев ватани , — гьардарав гурищ гьединав рагьтІател . ХІакълъун абулеб буго дица нужеда : бетІергьанас гьединав рагьтІателасда божун тела жиндир тІолабго магІишат . Амма гьедин тарав рагьтІател , жиндир бетІергьан тІадвуссун вачІине гІезегІан заман бугин ракІалдеги ккун , жинца тІалаб гьабизе кколел рагьтІателалги гъаравашалги рухизе-кьабизе лъугьани ва квана-гьекъон къоял тІамулел ругони , щиб ккелеб ? Гьесда ракІалдаго гьечІеб къоялъ ва вачІиниланго ккечІеб сагІаталъ тІаде рехун вачІина гьесул бетІергьан . КІихІи хъвалхьина гьес гьев рагьтІател , — иман гьечІесул можоро бахъараб гІадин ккела гьесул иш . БетІергьанасул амру-буюрухъги жинда лъалеб букІаго , хІадурго чІун гьеб тІубазабичІев рагьтІателасда цІал гІемер щвела . БетІергьанасул амру-буюрухъ лъалеб букІинчІев , амма вухизе кколеб иш гьабурасда цІал дагьаб щвела . ГІемераб кьун букІарасдаса гІемераб тІалабги гьабила , божи цІикІкІун букІарас жавабги цІикІкІун кьезе ккела . Ракьалде цІа рещтІинабизе вачІун вуго дун , гьанжего гьеб цІа рекІун бугебани кигІанха дие бокьилеб букІараб ! Дица гІор бахине ккола . КигІан кІудияб ургъелха дида чІван бугеб , кидадай гьеб тІубалаян . Ракьалде рекъелги босун дун вачІаравиланищ нужеда кколеб бугеб ? Гурилан абулеб буго дица , рикьи ккезабизе вачІун вуго дун . Гьанжеялдаса нахъе , цо хъизаналда щуго чи вугони , гьезул рикьи кьела : лъабгояв кІигоясда данде вукІина , кІигояв лъабгоясда данде вукІина . Гьединабго рикьи ккун , эмен васасда дандечІела , вас инсуда дандечІела ; эбел ясалда дандечІела , яс эбелалда дандечІела ; якьад нусалда дандечІела , нус якьадалда дандечІела . ГІисаца халкъалде хитІаб гьабун абуна : — БакътІерхьудасан накІкІул парча баккани , цІцІадае бугилан абула нужеца . Гьеб къоялъ цІцІадги бала . Къилбаялъул гьури пуйзе байбихьани , бакъул бухІи цІикІкІинин абула нужеца . БагІарараб бачІуна гьеб къо . Ле , гьересишайихзаби , зоб-ракьалъул хиса-басиялда хадур гІунтІула нуж , амма гьанже кинаб заман бугебали щайха нужеда лъалареб ? Нужедаго щай лъалареб ритІухъаб нухдасан хьвадизе ? Масала , дурго дагІбадулавгун судалде унев вугони , дове щвелалдего хІаракат бахъе рекъел-бакъалдалъун гьев тІаса вихьизавизе . Гурони , гьес мун судиясухъе вехъерхъила , судияс мун гІеласухъе кьела , гІелас мун гвандиниве рехила . Гьале дица дуда абулеб буго : дур ахирисеб шагьи-пара кьун налъи бецІичІого , гвандиниса къватІивеги ворчІиларо мун . Гьебмехалъ ГІисахъе рачІун , цо чагІаз бицана гьесда , Пилатица Галилеялъул гІадамалги чІванин ва Мукъадасаб Рокъоб гьез къурбаналъе хъураб боцІул биялда гъорлъе гьезул биги жубазабунилан . ГІисаца гьезда абуна : — Жидее гьединаб гІазаб кьурал чагІи Галилеялъул цогидал гІадамаздаса мунагь-хІакъ гІемерал рукІаниланищ нужеда ракІалде кколеб ? РукІинчІилан абулеб буго дица нужеда : амма тавбу гьабичІони , нужги гьедин хвалде ина . Яги доб Силоамалъул си биххун гъоркье ккун хварав анцІила микьго чи Иерусалималъул цогидал гІадамаздаса мунагь-хІакъ гІемерал рукІаниланищ нужеда ракІалде кколеб ? РукІинчІилан абулеб буго дица нужеда : тавбу гьабичІони , нужги гьедин хвалде ина . Цинги ГІисаца гьезие хабар бицана . Цо чияс ахикь инжиралъул гъветІ чІун букІун буго . ВачІун хал гьабидал гьелда тІад пихъ бижун батун гьечІо . Гьес ахихъанасда абун буго : « Гьале лъабабго соналъ вачІунев вуго дун гьаб гъотІохъе . Цониги инжир бижун батичІо гьалда тІад . КъотІун рехе гьаб , ракь гІадада хвезе течІого » . Ахихъанас абун буго : « Я , бетІерчІахъад ! Цо исаналъиялъги жибго те гьеб . Дица гьелъул рохтиялъукь ракьги гьогь гьабила , ракги бала . ТІадеялъул бижизе бегьула гьелда тІад пихъ . Нагагь бижичІони , къотІун рехила » . Цо шамат къоялъ синагогаялъув вагІза-насихІат гьабулев вукІана ГІиса . КІичІван гьодилъа къуларай цо чІужугІаданги йикІана , тІаде йорхун яхъун чІезего кІоларей . Гьелъул чорхолъ бугеб хъубаб женалъ анцІила микьго соналъ чІезаюн йикІана гьей гьеб гІазабалъукь . Гьей йихьидал , аскІое ахІун , ГІисаца гьелда абуна : — Йо , чІужугІадан ! Мун дурго гІузруялдаса хвасарлъана , — ян . Цинги гьелда тІад квер бахъана гьес . ГьебсагІатго гьелъул гьод битІун бачІана , Аллагьасе рецц гьабизе лъугьана гьей . ГІисаца шамат къоялъ гьей гІадан сахлъизе гьаюнилан ццин бахъарав синагогаялъул хІакимас гІадамаздехун вуссун абуна : — Анкьида жаниб анлъго къо буго нилъ хІалтІизе кколеб . Шамат къоялъ рачІинчІого , гьел цогидал къояз рачІа нужго сахлъизаризе . Гьебмехалъ гьесие жавабалъе ТІадегІанав ГІисаца абуна : — Ле , нуж ххвелал гьаризе ругьунлъараб уммат ! Нужеда гъорлъ вугевищ русснадаса бичун нужерго оц яги хІама шамат къоялъ гьекъезе бачунарев цониги чи ? Ибрагьимил умматалъул гьай чІужугІадан анцІила микьго соналъ юхьун чІезаюн йикІана илбисалъ . Жакъа шамат къоялъ дица гьей илбисалъул рухьадаса йичизе бегьулей йикІинчІейищ ? ГІисаца гьедин абидал , гІадамазда цере инжитлъана дол гьесда дандечІун рукІарал чагІи . Амма халкъин абуни , гьесул киналго хІикматал ишаздаса бохун букІана . ГІисаца гьезда абуна : — Аллагьасул ПарччахІлъи сунда релълъунеб ва дица гьеб сунда данде кквезе бегьулеб ? Гьеб релълъуна горчицаялъул хьодул гьитІинаб мугьалда . Инсанас гьеб хьодул мугь ахикь чІана , гьелдасан кІудияб хъарахъ бижана , гьелъул гІаркьалабазул рагІдукь хІанчІаз бусабиги гьаруна . Нахъеги гьес абуна : — Цоги сунда данде кквелеб дица Аллагьасул ПарччахІлъи ? Гьеб данде кквезе бегьула цо пуланай чІужугІаданалъ ханждал лъабго къалиялда гъорлъе рехараб ва тІубанго гьеб беччизабураб реччеялда . Шагьаразде ва росабалъе щун , халкъалъе вагІзабиги гьарулаго , Иерусалималдехун валагьун унев вукІана ГІиса . Цо чияс гьесда гьикъана : — Я , БетІерчІахъад ! Дагьал чагІи гурони хвасарлъунгутІи битІараб жойищ ? Гьес гьезда абуна : — ЧІедераб нуцІихъан жанире лъугьине хІаракат бахъе нужеца . Дица нужеда абулеб буго : гІемераз жигар бахъила гьеб нуцІихъан лъугьине , амма гьезда кІвеларо . Вахъун рукъалъул бетІергьанас нуцІа рахарабго , къватІирги чІун , гьеб бухизе ва ахІдезе лъугьина нуж : « Я , бетІерчІахъад ! Нижее нуцІа ричІе ! » — ян . Гьес нужеда абила : « Дида лъаларо нуж киса-щалали » . Гьебмехалъ нуж лъугьина гьесда бичІчІизабизе : « Ниж руго дуда цадахъ квана-гьекъарал чагІи , нижер шагьаралъул къватІазда дуца нижее вагІзабиги гьарун рукІана » . Гьес жаваб кьела нужее : « Дида лъаларо нуж киса-щалали . РикІкІалъе нуж дидаса , ле квешлъи гьабурал киналго гІадамал ! » Аллагьасул ПарччахІлъиялда Ибрагьимги , ИсхІакъги , Якъубги ва цогидал аварагзабиги нужеда рихьараб ва нужги гьениса къватІире рехараб мехалъ , гІодилел ва цаби къерщезарулел хутІила нуж . Машрикъалдаса ва магърибалдаса , севералъул ва къилбаялъул рахъалдаса рачІина гІадамал ва Аллагьасул ПарччахІлъиялда квана-гьекъезе гІодор чІела . Цере рукІаразул цо-цоял нахъе ккела , ва нахъа рукІаразул цо-цоял цере ккела . Гьеле гьеб заманаялда ГІисахъе цо чанго фарисеяв вачІана , Гьеродие мун чІвазе бокьун бугин , гьаниса вахъун дурго нухда айилан лъазабизе . ГІисаца гьезда абуна : — Инеги ун гьеб царада абе нужеца , жундуз ккуралги унтаралги жакъаги метерги сахлъизарилин дица , цинги сезе дица дирго хІалтІи лъугІизабилин . ХІакъикъаталдаги жакъаги , метерги , сезеги дун Иерусалималдехун валагьун инчІого гІоларо . Гьенив гурони авараг чІвазе къотІи гьечІелъул . Вай , Иерусалим , Иерусалим ! Аварагзаби чІвалеб ва духъе ритІарал Аллагьасул илчизабазда ганчІал речІчІулеб шагьар ! Чан нухалъха дие бокьун букІараб , къурщица тІанчІи гІадин , дур гІадамал дирго кваркьиялда гъоркье рачине , амма нужее гьеб бокьичІо . Балагьея , нужер Хирияб Рукъ чІобого хутІила . Дица нужеда абулеб буго : « БетІергьанас витІун вачІунев вугесда баркат лъеги » , — ян нужеца абизегІан вихьиларо нужеда дун гьанжеялдаса хадув . Цо пуланаб шамат къоялъ ГІиса фарисеязул цо хІакимасухъе гьоболлъухъ ун вукІана . Гьес щиб гьабулебали хал ккун чІун рукІана гьенир . Гьесда дандвитІун гІодов чІун вукІана лъадал къвачІа чорхолъ лъугьарав цо чи . ГІисаца диниял гІалимзабаздаги фарисеяздаги гьикъана : — Къануналъ изну кьолебищ шамат къоялъ чи сахлъизавизе , яги кьоларебищ ? Гьел руцІцІун чІана . ГІисаца квер хъван сахлъизавуна гьев унтарав чи ва рокъове витІана . ГІисаца гьезда абуна : — Нужер лъилниги хІама яги оц гъуялъубе бортани , шамат къо бугониги , гьебсагІат къватІибе бахъиларищ нужеца гьеб ? Гьелда дагІба базе кІвечІо лъиданиги . Кванде ахІарал гьалбал сурпаялда нахъа бищунго хІурматияб бакІ кквезе церегІан къалел рихьидал , мисал бачун , бицана ГІисаца : — Берталъе ахІараб мехалъ , бахІарасда аскІор гІодор чІоге нуж . Щайгурелъул гьенив гІодов чІезе ахІун ватизе бегьула дудасаги гьезие цевесев чи . Мунги гьевги гьениве ахІарав бертадул бетІерас дуда аскІове вачІун , абила : « Гьав виччай гьенив гІодов чІезе » , — ян . Цинги мунги инжитго вахъине ккела бищун нахъегІан бугеб бакІалда гІодов чІезе . ВачІинахъего мун дова бищунго нахъа гІодов чІани , дуда аскІове вачІун бертадул бетІерас абила : « Гьаниве цевегІан вачІа , гьудул » , — абун . Берталъ ругезда гьоркьоб дур къадру-къиматги борхила гьебмехалъ . Жинцаго живго тІадегІанлъизавурав гІодовегІанлъула , гІодовегІанго чІарав тІадегІанлъичІого хутІуларо . Рукъалъул бетІергьанасдаги абуна ГІисаца : — Гьадинаб квана-гьекъей гьабулеб мехалъ , гьез мунги ахІиялде хьул лъун ва гьеб дуе бецІилилан ракІалде ккун , дурго гьудулзабиги , вацалги , гІагарал чагІиги , бечедал мадугьалзабиги ахІуге дуца кванде . Дуца гьоболлъухъ ахІе мискинал , гІажизал , рекъал , бецал гІадамал . Гьардарав гурищ мун , гьезда кІоларелъул гьеб дуе бецІизе . Гьеб дуе бецІила муъминзаби хваралъуса рахъинарулеб къиямасеб къоялъ . Гьеб рагІидал , гьенир квана-гьекъолел рукІаразул цояс ГІисада абуна : — Гьардарав гурищ Аллагьасул ПарччахІлъиялда квана-гьекъезе вугев чи . ГІисаца гьесие бицана : — КІудияб гьоболлъи гьабизе цо сордоялъ гІемерал гІадамал кванде ахІанила цо пуланав чияс . Квен цебе лъураб мехалъ , гьес жиндирго рагьтІател витІанила гьел гІадамазда кваназе рачІайилан абизе . Киназго цо чияс гІадин абунила жидее рачІине щолеб гьечІин , тІасалъугьайилан . Цояс абунила , жинца цо хур бичун босун бугин , гьеб бихьизе ине кколин , тІасалъугьаян гьарулин жинцайилан . Цогидас абунила , жинца анцІго оц босун бугин , рекьарулищали гьел рукьалда разе кколин , тІасалъугьаян гьарулин жинцайилан . Цогидасги абунила , жинца чІужу ячун йигин , жиндие вачІине щоларилан . ТІадвуссун вачІун , рагьтІателас бицанила гьеб киналъулго хІакъалъулъ . Гьебмехалъ , дозда ццинги бахъун , рукъалъул бетІергьанас рагьтІателасда абунила : « Векере , шагьаралъул къватІазде ун , гьенив ватанщинав мискинав , гІажизав , бецав , рекъав чиги вачІун вачІа » , — ян . ТІадвуссун вачІун рагьтІателас абунила : « Дур амру тІубазабуна , бетІерчІахъад . Амма тІотІода нахъа жеги бакІ хутІун буго » , — ян . Нахъеги абунила гьес рагьтІателасда : « Дове нухде ун эхеве-эхеде уневщинав чиги вачун вачІа . Дуца гьаб дир рукъ кьабун цІезабе . Амма лъан букІа дуда : дол дица гьоболлъухъ ахІун рукІаразул цонигияв кваназе гьечІо дир къавулъ » . ГІемерал гІадамал рукІана ГІисада цадахъ унел . Гьездехун вуссун , гьес абуна : — Жиндирго эбел-инсудехун , лъимал-хъизаналдехун , яцал-вацаздехун , хІатта жиндирго гІумруялдехун рокьукълъи гьечІев чи дида аскІове вачІунев вугони , гьесухъа бажаруларо дир муридлъун вукІине . Живго тІад вазе хъанчги баччун дида цадахъ вачІунев гьечІони , гьесухъаги бажаруларо дир муридлъун вукІине . Нужеда гьоркьоса цо лъиениги бокьун бугони си базе , гІодовги чІун цин гьес хІисаб гьабиларищ гьеб бан лъугІизабизе гІураб сурсат бугищ жиндирали . Гурони — кьучІги лъун , бачІого хутІила гьесул си . Гьебмехалъ гьесда тІад киналго релъанхъила , си базе байги бихьун , гьеб лъугІизабизе кІвечІин абун . Яги цогидав пачаясда данде рагъде вахъине къачІарав пачаяс , цин гІодовги чІун , пикру гьабизе ккеларищ къоазарго рагъухъан вугеб тушманасул бода данде анцІазарго чи вугеб жиндир бо багъун бажариладаян . БажарунгутІи лъайдал , дов тушман рикІкІад вукІаго ритІизе ккола гьес рекъел гьарун жиндирго чапарзаби . Гьедин нужеда гьоркьов вугев щивав чиясги жиндирго бугебщиналдаса инкар гьабичІони , гьесдаги кІоларо дир муридлъун вукІине . ЦІам лъикІаб жо буго . Амма гьелъул цІамгІаллъи холеб бугони , кин гьеб нахъеги цІамгІаллъизабилеб ? Я ракь лъугьунаро гьелъул , я хурибе базе рак лъугьунаро . ГІодобе бала гьеб . ГІундул ругезда рагІизе биччанте гьеб ! ГІемерал магъало бакІарулел чагІиги цогидаб мунагь-хІакъалъул агьлуги рачІунаан ГІисахъ гІенеккизе . Фарисеялги диниял гІалимзабиги ГІисаде гІайиб-гъвелалда рукІана мунагьазул цІурал гІадамал къабул гьарулел ругилан , гьелгун цадахъ квана-гьекъолев вугилан . Гьебмехалъ ГІисаца гьезие гьадинаб мисал бачана : — Нусго чахъу бугеб рехъалъа цо чахъу камун батани , доб ункъоялда анцІила ичІабгоги букІаралъуб тун , гьеб тІагІараб чахъу батизегІан мегІер-гІалах тируларев чи вугищ нужеда гъорлъ ? Батараб мехалъ вохуца холаго гъежда лъун баччула гьес гьеб рокъобе . Цинги гьес , гьудулзабиги мадугьалзабиги ахІун , гьезда абула : « Дида цадахъ роха нужги , дирго билараб чахъу батана дида жакъа » , — ян . Дица нужеда абулеб буго : гьединго зобалаздаги Аллагьасде вуссарав цо мунапикъ сабаблъун рохел цІикІкІун букІуна тавбу гьабизе кколарев ункъоялда анцІила ичІго муъминчи сабаблъуналдаса . Яги жиндирго анцІго диргьамалъул цояб тІагІун бугони , чирахъги бакун , рокъоб киса-кибего гьеб балагьичІого толей чІужугІадан йикІунищ ? Батараб мехалъ , жиндирго гьудулзабиги мадугьалзабиги ахІун , гьелъ абила : « Дида цадахъ роха нужги , дир билараб диргьам батун буго » , — ян . Дица нужеда абулеб буго : гьединго Аллагьасул малаикзабиги рохула Аллагьасде вуссарав цо мунапикъасдаса . Хадубги ГІисаца бицана : — Цо пуланав чиясул вукІун вуго кІиго вас . ГьитІинав васас инсуда абун буго дур ирсалъул жиндие кколеб бутІа кьейилан . Инсуца гьебмехалъ кІиявго васасе ирс бикьун буго . Чанго къоялдасан гьитІинав вас , жиндирго бутІаги босун , вахъун ун вуго рикІкІадаб улкаялде . Дова гьев цІакъ пучго , саяхъго хьвадун вуго , кодоб букІанщинаб гІарацги хвезабун буго . Гьесухъа кинабго гІарац лъугІараб заманаялда , доб улкаялда кутакаб ракъи тІибитІун буго . Гьав васги кутакалда язихълъун вуго . Ахирги доб улкаялъул цо чиясда цеве хІалтІизе лъугьун вуго . Досги гьев болъонал хьихьизе гІалахалде витІун вуго . Болъоназе базе кьураб квен кванангІаги чехь цІезабизе хІаракат бахъулеб букІун буго гьес , амма гьебгицин биччалеб букІун гьечІо . ГІакълуялде вачІун , гьес пикру гьабун буго : « Дир инсул къавулъги гІемер ругогури хІалтІухъаби ? ГІунги тІокІаб чед буго гьезул . Дун гьанив вакъуца холев вуго . Вахъун дирго инсуда аскІове ина ва гьесда абила : „ Аллагьасда цебеги дуда цебеги дир мунагь ккана , дир эмен . ТІокІав дур васлъун рикІкІине мустахІикъав гьечІо дун , дур хІалтІухъанлъун восе “ » . Вахъун ун вуго гьев жиндирго инсухъе . РикІкІадасанго вихьун вуго инсуда гьев вачІунев , гьесда гурхІун вуго эмен . Векерун данде ун , горбода къвал бан , къочарун вуго . Васас гьесда абун буго : — Аллагьасда цебеги дуда цебеги дир мунагь ккана , тІокІав дур васлъун рикІкІине мустахІикъав гьечІо дун . Инсуцайин абуни , жиндирго рагьтІателазда абун буго : — Бищунго лъикІаб ретІел босун рачІа хехго ва гьасда тІад ретІе , гьасул килщида баргъичги ххе , хІатІазда хьиталги ретІе . МачІадалъе хьихьараб бечеги хъве : рохалил тІутІ лъезе бокьун бугин . Щайгурелъул гьав дир вас хун вукІана , гьанже чІаголъун вуго , гьав вилун-тІагІун вукІана , гьанже ватун вуго . Кутакаб рохел-ихтилат гьабизе байбихьун буго гьез . Гьев чиясул кІудияв вас хурив вукІун вуго гьебмехалъ . Рокъове вачІунаго , гьесда рагІун руго кочІолги кьурдулги бакънал . АскІове ахІун цо рагьтІателасда гьикъун буго гьес гьалъул магІна щибилан . Дур вац вачІун вугин , гьев сах-саламат ватиялдаса вохун , дур инсуца мачІадалъе хьихьараб бечеги хъвезабунин бицун буго . Гьесул ццин бахъун буго , рокъове жаниве лъугьине къабуллъуларого вукІун вуго . КъватІиве вачІун , гьесие лъикІаб бицине лъугьун вуго эмен . Инсуе жавабалъе гьес абун буго : — Гьалщинал соназ гьале дуе лагълъи гьабулев вуго дун , дуца хъвараб хІуччдаса таричІого . Дуца дие цо бурутІцин кьечІо , ахІун гьудулзабигун квана-гьекъей гьабизе . Амма дур букІараб бечелъиги хъахІбабазда цадахъ квана-гьекъон лъугІизабун вачІарав гьав дур васасе дуца мачІадалъе хьихьараб бече хъвезабун буго . Инсуца гьесда абун буго : — Я , дир вас ! Мун кидаго дида цадахъ вуго , кинабго дир бугебщинабги дур буго . Амма нилъеца рохалил бертин-той гьабизе ккола , гьав дур вац хун вукІун , гьанже чІаголъун вугелъул , вилун-тІагІун вукІун , гьанже ватун вугелъул . Жиндирго муридазда ГІисаца бицана : — Цо бечедав чиясул вукІун вуго гьесул мал-мулкалъул тІалаб гьабун тарав хъулухъчи . Жиндир мал-мулк чІунтизабулеб бугин гьесилан рагІидал , аскІове ахІун , гьесда абун буго : « Гьаб лъикІаб гуреб хабар щиб дур хІакъалъулъ дида рагІулеб бугеб ? Гьанже дуца хъван кье дихъе тІаде бачІаралъулги харж гьабуралъулги сияхІ . ТІокІалъ дица мун гьеб хъулухъалда толаро » , — ян . Гьебмехалъ хъулухъчияс жинцаго жиндаго абун буго : « Щибдай дица гьабила ? Гьанже дун гьас хъулухъалдаса вахъулев вуго . Хур гьанкІизе дида кІоларо , гьардухъ ине дун намуслъула . Гьа , дида лъала щиб гьабилебали . Гьес хъулухъалдаса вахъараб мехалъ цогидаз дун жидерго къавулъе вачунеб куц гьабила дица » . Гьес жиндирго хважаинасул налъулал батІа-батІаго ахІун руго жиндихъего . ТІоцеве ахІарасда гьикъун буго дир хважаинасе дуца кигІан кьезе бугебан . Нусго рагІ зайтуналъул нахул кьезе бугилан гьес абидал , бахъун нахъе кьун буго налъи тІад хъвараб кагъат : « Хехго гІодов чІун цІидасан хъвай кІикъоялда анцІго букІанилан » . Цогидасда гьикъун буго дуца щиб кьезе бугебан . Нусго къали ролъул кьезе бугилан бициндал , гьесдаги абун буго : « Ма гьаб кагъатги нахъе босе , цІидасан хъвай ункъого букІанилан » . Хадув хважаинас гьев веццулаан , сихІиргони гьабунин гьес гьеб ишилан . Гьедин гьаб дуниялалъул рукъ къачІалел чагІи жалго гІадал гІадамазда гьоркьор гІемерго сихІирал руго , ахираталъул рукъ къачІалездаса . Гьединлъидал дица нужеда абулеб буго : дуниялалъул рокъоб хачараб боцІи-рикъзи кьун , нужеца гьанир гьединал гьудулзаби ричун росе , боцІи-рикъзи гьечІого хутІараб мехалъ , абадияб рокъоре нужго къабул гьаризе . ГьитІихІинаб божун тезе бегьулев чиясда кІудиялъулги божилъи гьабизе бегьула . ГьитІиналъулъ хІилла-макру гьабурас кІудиялъулъги рекІкІ гьабула . Дуниялалъул рокъоб хачараб боцІи-рикъзи божун тезе бегьуларел нужеде абадияб рукъалъул унго-унгояб хазинаялъул божилъи лъица гьабилеб ? Чияр боцІи божун тезе бегьуларел нужехъе , нужерабгоги лъица кьелеб ? Лъиданиги кІоларо кІиго бетІергьанасе лагълъи гьабизе . Цояв гьесда рихина , цогидав вокьила . Яги цоясе гьес лагълъи ракІбацІцІадго гьабила , цогидасе тІаса-масаго гьабила . Гьедин нужедаги кІвеларо Аллагьасеги дуниялалъул боцІи-рикъзиялъеги лагълъи гьабизе . БоцІи-рикъзи хириял фарисеял , ГІисахъги гІенеккун , гьесда тІад релъанхъулел рукІана . ГІисаца гьезда абуна : — ГІадамаз нуж вализабилъун рикІкІуна , амма Аллагьасда лъалебха нужер рекІелъ бугеб жо . ГІадамазда цебе жиб тІадегІанаб , Аллагьасда цебе къабихІаб буго . ЯхІяде щвезегІанги букІана диналъул къанун , рукІана аварагзабиги . Гьев вачІун хадуб Аллагьасул ПарччахІлъиялъул хІакъалъулъ Рохалил хабар бицунеб буго . Щивас хІаракат бахъулеб буго хІалица гьенире рорчІизе . Амма къануналъул цохІо хІарп бортизегІан , зобалги ракьалги тІагІун ина . ЧІужуги йиччан тун , цогидай ячаравщинав чи жиндирго йикІарай чІужуялда цеве мунагьалъукье ккола . Гьеб мунагьги зиналъун рикІкІуна . Росасдаса ятІалъарай гІадан ячарав чиги зиначи ккола . — Цо бечедав чи вукІун вуго . Гьес ретІунеб букІун буго дарай-зарбал . Щибаб къоялъ гьес гІуцІулеб букІун буго бечедаб квана-гьекъей . ТІолабго черхалде чанхъ барав цо Лазар абун гьардухъанги вукІун вуго гьесул кавудул кІалтІа чІарав . Бечедав чиясул сурпаялдаса хутІа-кІучараб квен-тІехгІаги щвелародайилан чІун вукІун вуго гьев гьенив . ТІадежоялъеги рекерун рачІун гьабзаз гьесул чанхъаз цІураб черхалда тІад мацІ бахъулеб букІун буго . Гьале , хвана гьев пакъир , малаикзабаз гьев Ибрагьим аварагасда аскІове восун ана . Хвана дов бечедав чиги . Гьев хабалъ вукъана . Гьале жужахІалъув квешаб гІазабалъулъ вугев гьев бечедав чиясда , берал рорхун валагьидал , рикІкІадасан вихьана Ибрагьим аварагги гьесда аскІов дов Лазарги . Бечедав чияс ахІана : « Я , нижер эмен Ибрагьим ! ГурхІа мун дида ! Гьаб цІадулъ вежулев вугин дун , дир мацІалда реччел хъвазегІаги , лъадалъ килищги ччун , витІе гьев Лазар » . Ибрагьимица гьесда абуна : « Я , дир вас , дуца ракІалде щвезабе : дуниялалъул рокъоб дуе кинабго лъикІабщинаб щвана , Лазариейин абуни гьениб кинабго квешабщинаб щвана . Гьанже гьанив Лазар хІалхьун вуго , мун гІазабалъулъ вуго . Гьав духъе кин витІилев , нилъеда гьоркьоб кІудияб кІкІал лъугьун бугелъул . Гьединлъидал гьаниса гьенирехун рачІине бокьаразе нух гьечІо ва гьениса гьанирехун рачІинеги бажаруларо » . Нахъеги дов чияс гьарун буго : « Гьедин батани , дир эмен , дуца Лазар витІе дир инсул рокъове . Дова дир щуго вац вуго . Дозда цІодорго рукІаян абизе витІе . Гурони — гьелги рачІина гьаб гІазабалъул рокъоре » . Ибрагьимица абун буго : « Дозие Мусаги цогидал аварагзабиги руго . Гьезухъ гІенеккеян абе » . Дов бечедав чияс абун буго : « Я , дир эмен Ибрагьим , гІенеккуларо гьел ! Амма цогІаги хварав чи дуниялалде тІадвуссун вачІани — кантІила , Аллагьасде руссина » . Гьебмехалъ Ибрагьимица абун буго гьесда : « Мусахъги цогидал аварагзабазухъги гІенеккуларел чагІи хваралъуса вахъун вачІарав чиясдаги божиларо » , — ян . Жиндирго муридазда ГІисаца абуна : — Инсан мунагьалъукье ккезавулеб жо дуниялалда лъугьинчІого букІунаро , амма кІудияб балагьги гІазабги — гьеб босун вачІарав чиясе . Дида божулезда гьоркьоса цониги лъимер гІадинав пулан мунагьалде цІазегІан , гьесие лъикІаб букІинаан , гьобоги горбода бухьун , ралъдалъе рехани . Ворегиха , нуж гьелдаса цІуне . Вацас дуе квешлъи гьабуни , гьесие бадибчІвай гьабе . Гьев рекІекълъани , тІасалъугьун те . Къода жаниб анкьго нухалъ гьес дуе квешлъи гьабуниги , анкьабго нухалъ духъе вачІун , гьес жив рекІекълъанилан абуни , — тІасалъугьа гьесдаса . Гьебмехалъ чапарзабаз ТІадегІанав ГІисада абуна : — Нижер рекІелъ божи цІикІкІинабе , — ян . ТІадегІанав ГІисаца абуна : — Горчицаялъул хьодул мугьгІанасеб божигун нужеца гьаб инжиралъул гъотІода абуни , кьолболъа бахъун ун доба ралъдал бакьулъ чІаян , нужер амру гьелъ тІубазабилаан . Нужер цонигиясул цо лагъ вугилан те . Гьев векьарун свакан хуриса яги рохьдодаса вачІун вугони , хехго кваназе гІодов чІаян абулищ гьесда ? Гьелъул гІаксалда , гьесда абуларищ хехго квен гьабеян ва дун квана-гьекъон вахъинегІан дие хъулухъалъе чІаян , цинги мунгоги квана-гьекъеян ? Гьеб амру тІубазабуралъухъ лагъасе баркала кьолебищ ? Гьедин гьабула нужецаги : нужее амру гьабурабщинаб тІубазабун хадуб , нужеца абула ниж ругин пайда гьечІел лагъзал , нижеда абураб гурони гьабичІин нижецаян . Иерусалималдехун валагьун Самариялъулги Галилеялъулги гІорхъудасан унев вукІана ГІиса . Цо росулъе щолаго , гьесда дандеккана барасалъ унтарав анцІго чи . РикІкІадегІан чІун , гьез ахІулеб букІана : — Я , ГІиса ! НасихІатчи ! ГурхІа нижеда ! — ян . Гьел рихьараб мехалъ , ГІисаца абуна : — Рахъа нуж гьанже кашишзабазухъе а ва нужго рацІцІалъун рукІин бихьизабе . Гьениса унаго гьезул чурхдул барасалдаса рацІцІалъана . Живго сахлъун вукІин бихьун , гьезул цояв , ахІунго ахІун Аллагьасе рецц гьабулаго , тІадвуссун вачІана . Цинги , ГІисал хІатІазда цеве накалдаги чІун , гьесие баркала кьуна . Гьевни Самариялдаса чи вукІана . ГІисаца гьесда абуна : — Нужер анцІавго сахлъичІевищ ? Дов ичІавго кивеха арав ? Унго , гьав чияр чиясда гурони , дир ракьалдаса цониги чиясда ракІалде ккечІебищха Аллагьасе рецц гьабизе ? Цинги гьесда абуна : — Вахъа тІаде , а гьанже , дурго божи-иманалъ хвасар гьавунин мун . Аллагьасул ПарччахІлъи кида букІине бугебилан фарисеяз гьикъидал , ГІисаца абуна : — Аллагьасул ПарччахІлъи гІадамазда бихьичІого бачІина . Лъицаниги абиларо гьеб гьале гьаниб бугилан , яги доле доба бугилан . Гьале гьаниб нужелъин бугеб Аллагьасул ПарччахІлъи . Гьес жиндирго муридазда абуна : — ГІадамил Лъимер нужеда цадахъ вугеб цо къогІаги бихьизе нуж гІащикълъараб заман бачІина . Амма нужеда гьев вихьиларо . Нужеда абила гьале гьанив вугин , яги дова вугилан . ГІенеккуге гьезухъ , унге гьезда хадур . Зобалазул цояб рахъалдаса цоги рахъалде паркъун унеб пири гІадин вукІина ГІадамил Лъимер , гьев вачІараб къоялъ . Амма цин гьес гІемераб гІазаб хІехьезе ккезе буго , ва гьаб умматалъ гьесдаса инкар гьабизе буго . НухІ аварагасул заманаялъ ккараб гІадаб иш ккезе буго ГІадамил Лъимадул заманаялъги . Квана-гьекъолел рукІана , лъудби рачунел , россабазе унел рукІана гІадамал НухІ гамида жаниве лъугьинегІан . Цинги тІупан тІуна ва тІолабго махлукъат лъадалъ гъанкъана . Гьебго жо ккана ЛутІ аварагасул заманаялъги . Кваналел , гьекъолел , бичулел , хисулел , хурзал рекьулел , минаби ралел рукІана гІадамал ЛутІ авараг Содом шагьаралдаса къватІиве лъугьинегІан . Цинги цІадулги чІабтІилги цІад бана зодисан , ва киналго хвана . Гьедин букІине буго ГІадамил Лъимер загьирлъараб мехалъги . Гьеб къоялъ тІохда вугев чи жиндирго къайи-къоноялда хадув гъоркье рещтІунгеян абе , хурив вугевги рокъоб хутІаралда хадув тІадвуссунгеян абе . ЛутІ аварагасул чІужуялъул ккараб иш ракІалда чІезабе . Жиндирго гІумру цІунизеян лъугьарав чи гьелдаса махІрумлъила ; жиндирго гІумруялдаса махІрумлъизе разилъарас гьеб хвасар гьабила . Дица абулеб буго нужеда : гьеб сордоялъ цо боснор регун ругел кІигоязул цояв вачина , цогидав хутІила . ГІатІ ххенолей йигей кІиго чІужугІаданалъул цояй ячина , цогидай хутІила . Муридаз ГІисада гьикъана : — Я , БетІерчІахъад ! Киб гьеб букІине бугеб ? — ан . Гьес жаваб гьабуна : — Жаназа бугеб бакІалде чудкал ракІарула , — ян .  Цинги ГІисаца жиндирго муридазда , мисал бачун , бицана Аллагьасда гьардезе ккеялъул ва хьул къотІизе бегьунгутІиялъул хІакъалъулъ хабар . — Цо шагьаралда вукІун вуго Аллагьасукьаги хІинкъуларев гІадамазукьаги нечоларев цо къади . Гьебго шагьаралда йикІун йиго цо къоролайги . Гьей щибаб къойил ячІуней йикІун йиго гьев къадиясухъе цо пуланав жиндир дагІбадуласдаса жий цІунеян . Амма къади гІемераб мехалъ разилъун гьечІо . Ахирги цо къоялъ гьес пикру гьабун буго : « Я Аллагьасукьа хІинкъуларо дун , я гІадамазукьа нечоларо . Амма гьадай къоролалъ дие рахІат толеб гьечІелъул , дица гьелъул къваригІел тІубан лъикІ , гурони — гьелъ , нахъаса къотІичІого гьание хьвадун , дир бетІер сверизабила » . Бихьулищ Аллагь рикІкІунарев къадиясулгицин ккараб пикру ? — ян абуна ГІисаца гьезда . — Къасиги къадги жиндир цІобалде хьул лъун , гьари-дугІаялда жинде ахІделел ругел тІаса рищарал лагъзал Аллагьасги цІуниларищ ? Гьезул мурад тІубазабизе кватІилищ гьев ? Дица нужеда абулеб буго : гьес гьел хеккого цІунила . Амма ГІадамил Лъимер вачІараб мехалъ , божи-иман батиладай гьесда гьаб ракьалда ? Цоги ГІисаца , мисал бачун , бицана жалго вализабийиланги чІун , цогидал къабихІ гьарулел цо-цо гІадамазул хІакъалъулъ гьадинаб хабар : — Аллагьасе дугІаялъе Мукъадасаб Рокъове лъугьун вуго кІиго чи : магъало бакІарулев чиги фарисеявги . Жиндирго бакІалда вахъун чІун , фарисеяс рекІелъ дугІа гьабун буго : « Я , дир Аллагь ! Дуе рецц буго дун цогидазда релълъарав вижичІелъул ; хъачагъазда , макручагІазда , зиначагІазда , хІатта гьав магъало бакІарулев чиясда релълъарав гьечІелъул . Анкьида жаниб кІиго къоялъ кІал ккола дица , дие щварабщиналъул хайиралъул анцІил бутІа садакъаде кьола » . Магъало бакІарулев чийин абуни дова нахъегІан чІун вукІун вуго , берал зодихъе руссинаризецин намуслъун . Амма , керенги бухулаго , абулеб букІун буго гьес : « Я , дир Аллагь ! Мунагьазул цІурав дида гурхІа ! » — абун . Дица нужеда абулеб буго : дов фарисеясда данде ккуни , гьев магъало бакІарулев чи Аллагьасда цеве цІикІкІунго вацІцІалъун тІадвуссана жиндирго рокъове . Жинцаго живго тІадегІанлъизавурав гІодовегІанлъула , живго гІодовегІанго чІарав тІадегІанлъичІого хутІуларо . ГІисинал лъималги рачун рачІунаан ГІисахъе , гьезда тІад квер бахъеян гьарун . Муридазда гьеб бихьидал , гьез гьел риччалел рукІинчІо . Амма ГІисаца , лъималги аскІоре ахІун , муридазда абуна : — Риччанте лъимал дихъе рачІине , гьезие квекІен гьабуге . Гьединазейин Аллагьасул ПарччахІлъи щун бугеб ! ХІакълъун абулеб буго дица нужеда : Аллагьасул ПарччахІлъи лъимаца гІадин къабул гьабичІев чиясе гьенибе нух гьечІо . Цо кІудияв хІакимас ГІисада гьикъана : — Я , лъикІав МугІалим ! Абадияб рукъалъул бутІа щвеялъе щиб дица гьабизе кколеб ? ГІисаца гьесда абуна : — Щай дуца дида лъикІавилан абулеб ? Щивниги лъикІав вукІунаро , цохІо Аллагь гурони ! Дуда лъалагури Аллагьасул амруял : « зина гьабуге » , « чи чІваге » , « цІогьодуге » , « гьересинугІлъи гьабуге » , « эбел-инсул адаб-хъатир гьабе » . Гьес ГІисада абуна : — ГІолохъанаб мехалдасаго тІуразарулел руго дица гьел амруял . ГІисаца абуна : — Цо жо буго дуе камун . Дурго бугеб кинабго боцІи-рикъзи биче ва мискин-пакъирасе садакъаде кье , гьелъухъ дуе насиблъила зобалазул хазина . Цинги дихъе вачІа , дида цадахъ вилълъине . Гьеб рагІидал , дов чи цІакъ пашманлъана . Гьев вукІун вуго кутакалда бечедав чи . Гьесухъ валагьун ГІисаца абуна : — Бечедав чиясе Аллагьасул ПарччахІлъиялде лъугьине захІмалъулеб куц ! РукІкІадул ролъиялъусан лъугьине вараниялъего бигьа букІина Аллагьасул ПарччахІлъиялде ворчІизе бечедав чиясеялдаса . Гьесухъ гІенеккун рукІараз гьикъана ГІисада : — Гьедин батани , хвасарлъизе кІолев чигІаги щивдайха ? Гьес жаваб кьуна : — Инсанасда кІоларебги Аллагьасда кІола , — ян . Пётрица абуна : — Гьале нижерго бугебщинабги рехун тун , ниж дуда хадур рилълъана . . . ГІисаца гьезда абуна : — ХІакълъун абулеб буго дица нужеда : Аллагьасул ПарччахІлъиялъе гІоло мина-рукъги , лъимал-хъизанги , вацал-яцалги , эбел-эменги рехун тарав цониги чи хутІизе гьечІо , гьелъухъ гьаб заманаялда гІемерго цІикІкІараб шапакъат щвечІого , ва ахираталъул рокъоб абадияб гІумру насиблъичІого . Жиндирго анцІила кІиявго муридги аскІове ахІун , ГІисаца абуна : — Гьале нилъ Иерусалималде унел руго . ГІадамил Лъимадул хІакъалъулъ цебеккунго Аллагьас аварагзабазда лъазабун букІараб хІукму тІубала гьениб . Гьев цогидаб халкъалъул гІадамазда кодове кьела , гьезги инжит-хІакъир гьавила , тІаде тударила , вухила-кьабила , цинги чІвала ва хун лъабабилеб къоялъ гьев чІаголъила . Амма гьезда щибниги бичІчІичІо . Гьел рагІабазул магІна босизе бажаричІо гьезухъа . Сундул хІакъалъулъ бицунеб бугебали лъачІо гьезда . Иерихон шагьаралде щолаго , цо бецав чи ватана нухлул ракьанда кІусун гьарделев . ГІадамазул руккел аскІосан унеб рагІидал , щиб ккарабилан гьикъана гьес . Гьесда бицана Назареталдаса ГІиса вугин гьанисан вачІунев . Гьебмехалъ гьардухъан ахІдана : — Я , Давудил вас ГІиса ! ГурхІа мун дида ! Гьесда цересан унел гІадамазе бокьун букІана гьардухъан вуцІцІун чІезавизе . Амма гьес дагьабги гьаракь борхун ахІана : — Я , Давудил вас ! ГурхІа дида ! — ян . Гьенив лъалхъун , ГІисаца абуна гьев жинда аскІове вачеян . — Дица щиб гьабизе дуе бокьун бугеб ? — абун гьикъана гьесда ГІисаца . Дос абуна : — Я , БетІерчІахъад ! Беразда нахъеги канлъи бихьизе бокьун буго ! ГІисаца гьесда абуна : — Валагье гьанже ! Дурго божи-иманалъ сахлъизавуна мун . ГьебсагІат канлъи бихьун , ГІисада цадахъ вилълъана гьев , Аллагьасе реццги гьабулаго . Гьеб бихьун , киналго гІадамалги Аллагьасе рецц гьабизе лъугьана . Иерихон шагьаралда жанисан унев вукІана ГІиса . Магъало бакІарулел чагІазул бетІерлъун тІамурав Закай абулев цо бечедав чи вукІана . Гьесул гъира букІана ГІиса кинав чи вугевали лъазе , гьев вихьизе . Амма халкъалъул руккалида гъорлъ ГІиса вихьизе бажарулеб букІинчІо , — къокъав чи вукІана Закай . ЦевегІанги векерун цо инжиралъул гъотІотІе вахана гьев : гьенисан ине кколаан ГІиса . Гьеб гъотІокье щведал , ГІиса эхеде валагьана ва Закайида абуна : — Закай , хехго рокъове а : жакъа дун духъ гьоболлъухъ рещтІине ккола . Хехго гъотІодаса гъоркьеги лъугьун , вохуца холаго къабул гьавуна гьес ГІиса . Гьеб бихьун киналго зурзудизе лъугьана мунагьазул цІурав чиясул бакІалде анин гьев гьоболлъухъилан . Вахъун Закайица ТІадегІанав ГІисада абуна : — Я , БетІерчІахъад ! Гьале дирго бечелъиялъул бащдаб дица мискин-пакъирасе садакъаде кьела ва , дица гуккарав чи ватани , гьебги ункъиде бахинабун бецІила . ГІисаца гьебмехалъ абуна : — Жакъа гьаб рокъобе хвасарлъи бачІана , гьавги Ибрагьимил вас вугелъул . Рилун ругелазда хадув , гьел ралагьизейин ва гьел хвасар гьаризегийин , вачІун вугев ГІадамил Лъимер . Гьес рицунел харбазухъ гІенеккун рукІарал гІадамазе цоги мисал бачана ГІисаца . Гьев Иерусалималде щолев вукІиндал ва гьел Аллагьасул ПарччахІлъи хеккого бачІинилан божун рукІиндал , гьес бицана : — ЛъикІаб наслу-тухумалъул цо пуланав чи чияр улкаялде ун вуго гьенив ханлъун чІезе , цинги нахъвуссун жиндирго халкъалъулги ханлъун лъугьине . Жиндирго анцІго рагьтІателги ахІун , щивасухъе цо-цо меседил гъурущ кьун буго , жив тІадвуссинегІан гьеб жиндие пайда-хайиралъе хІалтІизабеянги абун . Амма жиндирго улкаялъул гІадамазе гьев вокьулев вукІун гьечІо . Гьесда хадурго чапарзаби ритІун руго гьез доб улкаялде , гьев чи жидер ханлъун вукІине жал рази гьечІилан лъазабизе . Доб улкаялда ханлъиги щун тІадвуссараб мехалъ , гьес амру гьабун буго жинцаго месед кьурал дол рагьтІателал ахІейилан , лъица кигІанасеб пайда-хайир доб меседалдаса жиндие щвезабун бугебали лъазе . ВачІун цо рагьтІателас абунила : « Я , бетІерчІахъад , дуца кьураб меседалдаса анцІго месед хайирлъана » , — ян . « ГьитІинаб божилъиялъе дуца дида цебе кІудияб ритІухълъи бихьизабуна , дир лъикІав рагьтІател . АнцІго шагьаралъул наиблъун тІамулев вуго дица мун » , — ан абун буго ханас гьесда . ВачІун цогидав рагьтІателас абун буго : « Я , бетІерчІахъад , доб цо меседалдаса щуго месед хайирлъана » , — ян . Гьесдаги ханас абун буго : « Мунги дица щуго шагьаралъул наиблъун тІамулев вуго » , — ян . ВачІун лъабабилев рагьтІателас абун буго : « Я , бетІерчІахъад , гьале дур месед . КвербацІцІалда гьоркьоб лъун цІунун букІана дица гьаб . Дуцаго лъечІеб бакІалдаса босулев , дуцаго бекьичІеб лъилъулев кьварарав чи мун вугелъул , хІинкъана дун гьелда хъвазе » . « ГІай , макирав рагьтІател ! Гьел дуца абурал рагІаби сабаблъун тамихІ гьабулеб буго дица дуе . Дуда лъалеб букІун бугоха дицаго лъечІеб бакІалдаса босулев , дицаго бекьичІеб лъилъулев кьварарав чи дун вукІин . Щай дуца дир месед хайиралъе хІалтІизабичІеб , жакъа тІадвуссараб мехалъ хайиргун цадахъ нахъе щвелаангури гьеб дихъе ? » — ян абун буго ханас гьесда . АскІор рукІараздаги абун буго ханас , гьесухъаги босун , гъоб месед анцІго месед бугесухъе кьейилан . Гьез гьесда абун буго : « Я , бетІерчІахъад , гъосухъ гьадинги анцІго месед бугогури » , — ян . « Дица нужеда абулеб буго : кодолъи бугевщинасе кьезе буго , кодолъи гьечІесухъа бугебги бахъизе буго . Дун жидер ханлъун ккезе бокьун букІинчІел дол дир тушбабийин абуни , гьанире дида цереги рачун , чІвай ! » Гьеб хабарги бицун , ГІиса Иерусалималдехун валагьун ана . Зайтуналъул магІарда аскІор ругел Бетфагиялде ва Бетаниялде гІагарлъидал , кІиго муридги аскІове ахІун , ГІисаца гьезда абуна : — Гьудуб нилъеда цебе бугеб росулъе а нуж . Росулъе лъугьаралго , цо бакІалда бухьун батила жеги чи тІад рекІинчІеб кІудияб кІерт . Рухьадасаги бичун , гьебги бачун рачІа . Щай гьеб бачунебан абулев чи ккани , ТІадегІанав ГІисае къваригІун бугин абе . Гьедин ритІун аразда , ГІисаца абухъе , гьениб батана кІудияб кІерт . Гьеб рухьадаса бичулеб бихьараб мехалъ , гьелъул бетІергьабаз гьазда гьикъана щай гьеб бичулеб бугебилан . ТІадегІанав ГІисае къваригІун бугилан жаваб кьуна гьаз . КІерт ГІисахъе бачун бачІана . Гьелъул гьодиде рехана жидерго партал ва гьез гьев кІартида рекІинавуна . Гьев унеб нухда , тІаса бахъун , жидерго ретІел тІибитІулеб букІана гІадамаз . Зайтуналъул магІардаса гІодоре лъугьунеб бакІалде гІагарлъидал , цадахъ рукІарал тІолалго муридал роха-хинлъун ва ахІунго ахІун Аллагьасе рецц гьабизе лъугьана , гьес рихьизарурал мугІжизатазухъ . Гьез турки ахІулеб букІана : — БетІергьанас витІун вачІарав ПарччахІасда баркат лъеги ! Зобалазда рекъел букІаги ! ТІадегІанав Аллагьасе рецц ! Халкъалъул руккалилъ рукІарал цо-цо фарисеяз абуна ГІисада : — Я , НасихІатчи ! РуцІцІун чІезаре гьал дурго муридал ! ГІисаца гьезие жаваб кьуна : — Дица нужеда абулеб буго : гьел руцІцІун чІани , ганчІал ахІдела . Иерусалим бихьулеб бакІалде щведал , гІодана ГІиса . Шагьаралъухъ магІу гьабун , гьес абуна : — Жакъа , гьаб къоялъгІаги , лъалебаниха дуда дур саламалъиялъе щиб къваригІунебали ! Гьанжего дур беразда гьеб бихьизе рес гьечІо . Дуде цо къо бачІина , чІахІиял хъулбиги ран , тушбабаз кисанго мун данде къан сверун ккураб . Ракь лъугьинабила дур Ва дур гІадамазулги . ГанчІида лъураб гамачІ хутІиларо кибниги . Щайгурелъул Аллагьас Дуй хвасарлъи битІараб Заман дуда лъачІелъул . Цинги Мукъадасаб Рокъове жаниве лъугьун , гьенир ричарулел рукІаралги босулел рукІаралги гІадамал къватІире гъезе лъугьана ГІиса . Гьес гьезда абуна : — ТІехьалда хъван буго : « Гьаб Дир рукъалда цІар букІине буго как-диналъул рукъ » абун . Нужецайин абуни гьаб хъачагъазул нохъоялде сверизабун буго . ГІисаца щибаб къойил гьеб Мукъадасаб Рокъоб гІадамазе вагІза гьабулеб букІана . ЧІахІиял кашишзабаз , диниял гІалимзабаз ва чІухІби-хІакимзабаз хІаракат бахъулеб букІана гьев тІагІинавизе рес ккелародайилан . Гьезда гьабизе кІолеб жоги букІинчІо , тІолабго халкъ ГІисада сверухъ гъункун , гьесухъ гІенеккун букІиндал . Иерусалималъул Мукъадасаб Рокъоб вагІза-насихІат гьабулев , Рохалил хабар бицунев ГІиса вугеб мехалъ , гьенире рачІана чІахІиял кашишзаби , диниял гІалимзаби ва чІухІби-хІакимзаби . Гьез гьесда гьикъана : — Гьаб хІалтІи гьабизе ихтияр бугебищ дур ? Лъица дуе гьеб ихтияр кьураб ? — абун . ГІисаца гьезда абуна : — Дицаги кьела нужее цо суал . Бице : лъадалъ ччун рахъун гІадамал рацІцІад гьаризе ихтияр ЯхІяе кисан щун букІараб : зобалаздасанищ яги гІадамаздасанищ ? Цоцазда гьоркьоб хабар ккана гьезул . « Зобалаздасан букІанин абуни , гьес абила гури , щайха нуж ЯхІяда божичІелилан . ГІадамаздасан букІанин абуни , тІолабго халкъалъ ганчІица чІвала нилъ , ЯхІя гьез авараглъун рикІкІунев вугелъул » . Кисан гьеб ихтияр букІарабали жидеда лъаларилан кьуна гьез жаваб . ГІисаца гьездаги абуна : — Дица нужедаги бицинаро лъил ихтияралдалъун гьаб иш гьабулеб бугебали . Цинги гьес , халкъалдехун вуссун , мисал бачун , гьадинаб хабар бицине байбихьана : — Цо чияс цІолбол ах гьабун буго . Цинги ахихъабазухъе ижараялъе гьеб ахги кьун , гьев чи къватІиве ун вуго ва гІемераб заманаялъ гьенив чІун вуго . ЦІибил барщараб мехалъ , гьес дол ижарачагІазухъе цо рагьтІател витІун вуго жиндие кколеб бутІа кьейин абейилан . Доз гьев рагьтІател вухун вуго ва чІового нахъе хъамун вуго . Цоги рагьтІател витІун вуго дос . Вухун-кьабун , инжит гьавун доз гьевги чІового нахъе хъамун вуго . Лъабабилевги витІун вуго дос . Доз гьев лъукъ-лъукъун къватІиве рехун вуго . Щибдай дица гьабилебилан ракІалде ккун буго ахил бетІергьанасда . « Дица гьезухъе витІила дирго вокьулев вас . ГьесулгІаги хІурмат гьабилеб батила доз » . Гьев вихьараб мехалъ , дол ижарачагІаз цоцазда абун буго : « Гьале гурищ ирсилав , рачІа гьав чІвазе , — ирсги нилъеего хутІизе » . Ахикьа къватІивеги рехун , чІван вуго доз гьев вас . Гьанже гьел ижарачагІазе щибдай гьабила ахил бетІергьанас ? ВачІинеги вачІун , чІвала гьес гьел , ахги цогидазухъе кьела . Харбихъ гІенеккараз абуна Аллагьас цІунагийилан . — Гьедин батани , — ян гьикъана ГІисаца , гьезухъги валагьун , — ТІехьалда хъван бугеб гьадинаб калимаялъул магІна щибали лъалищ нужеда : « Къадалъ лъезецин ярагьунарилан къадахъабаз нахъе рехараб гамачІ битІахъе цололъ лъун буго » ? Гьеб ганчІиде вортаравщинавги щущан ине вуго , бортун бачІун гамачІ тІад речІчІаравги чІинтІизе вуго . Диниял гІалимзабазе ва чІахІиял кашишзабазе бокьун букІана , гьебсагІатго кквезеги ккун , ГІиса жанив тІамизе , амма халкъалъукьа хІинкъун тана . Гьеб мисал ГІисаца жидер рахъалъ бачараб букІин бичІчІана гьезда . Цинги ГІисада хадуб хал кквезе лъугьана гьел ва жасусал ритІана , жалго рацІцІадал чагІи ругеб ххвел гьабун , ГІисал кІал таризабизе кІоларищали хІалбихьеян . Ккун вачун сардарасда кодове кьун , гьес ГІисае тамихІ гьабизе гІураб гІайиб-хатІа балагьизе бокьун букІиндалха гьезие . Гьел жасусаз ГІисада гьикъана : — Я , МугІалим ! Нижеда лъала дур рагІиги вагІзаги ритІухъаб букІин . Гьурмахъ балагьун иш гьабулеб гІамалги дур гьечІо , Аллагьасул хІакъаб нух буго дур малъиги . Бице нижеда , къануналда рекъон , къайсарасе магъало кьезе бегьулебищ нижеца яги бегьуларебищ ? Гьезул хІилла-макру бичІчІун , ГІисаца абуна : — Цо динар бихьея дида . Лъил суратги хъвай-хъвагІайги гьалда бугеб ? Къайсарасул бугилан абуна гьез . — Гьедин батани , къайсарасулаб къайсарасе кье , Аллагьасулаб Аллагьасе кье , — ян абуна ГІисаца гьезда . Гьедин жасусазухъаги бажаричІо гІадамал ругеб бакІалда ГІисахъа рагІи бахъизе . Гьесул жавабалъ хІикмалъизарун , руцІцІун чІана гьел . Цинги ГІисахъе рачІана къиямасеб къоялъ хварал тІаде рахъине рукІиналде инкар ккун чІарал саддукеял абулел гІадамал . Гьез ГІисада абуна : — Я , МугІалим ! Мусаца нилъее бихьизабун буго : цо пуланав чиясул вац хвани , гьесдасан лъимерги нахъе хутІичІони , гьесул вацас яче абе жиндирго хварав вацасул лъади , дов хварав вацасул наслу къинчІого букІине . Масала , анкьго вац вукІун вуго . ЧІужу ячун хадув , лъимер гьабилалдего хун вуго кІудияв вац . Гьесул чІужу ячун йиго хадусев вацас , гьевги хун вуго . Лъабабилевги хун вуго . Гьедин цо-цоккун хун , анкьавго вацасул рижи лъугьун гьечІо . Ахиралда хун йиго гьезул йикІарай чІужуги . ХІасил , гьей анкьго росасул лъадилъун йикІарай гІадан къиямасеб къоялъ лъил чІужулъун йикІине йигей ? Гьезие жавабалъе ГІисаца абуна : — Дуниялалъул рукъалъул бихьиназ лъудбиги рачуна , руччаби россабазеги уна . Амма къиямасеб къоялъ тІаде рахъун ахираталъул рукъалъе мустахІикълъаразул я лъудби , я росал рукІине гьечІо . ТІокІалъ хвезеги холаро гьел , малаикзабазда бащалъулелъул гьел ва хваралъуса гьес чІаголъизарурал Аллагьасул лъималлъунги кколелъул . ЦІа рекІун бугониги , бухІунго лъугІулареб хъархъилъан жинда рагІанин : « Дун вуго Ибрагьимил Аллагь , ИсхІакъил Аллагь , Якъубил Аллагь ! » — абун БетІергьанас ахІулеб гьаракьилан бицунеб бакІалда , Мусацаги бихьизабулеб буго хварал чІаголъизе ругилан . Аллагь — гьев хваразул Аллагь гуро , чІагоязул Аллагь вуго , гьесие киналгоги чІагоял ругелъул . Гьебмехалъ цо-цо диниял гІалимзабаз абуна : — Я , МугІалим ! ЦІакъ лъикІ абуна дуца , — ян . ТІокІаб лъилниги бахІарчилъи гІечІо ГІисада щибниги гьикъизе . Гьес гьезда абуна : — Давудил вас вугин МасихІилан щай абулеб ? Туркабазул Хирияб ТІехьалда ( Забуралда ) Давудица жинцаго абулеб бугогури : « ТІадегІанав Аллагьас дир БетІергьанасда абуна : „ Дир кваранаб рахъалда гІодов вукІа , дица дур тушбаби дур хІатІал лъураб бакІалда цере чІезаризегІан “ » . Гьедин Давудица жинцаго гьесде жиндир БетІергьанилан абулеб бугони , Давудил вас кин гьев кколев ? ТІолабго халкъалда рагІиледухъ абуна ГІисаца жиндирго муридазда : — Воре , гьал диниял гІалимзабаздаса цІунун чІа нуж . Гьезие бокьула халатал гІабабиги ретІун хьвадизе , базаркъотІноб халкъалъ жидеего салам кьезе , синагогабазда жанир киназдасаго церегІан гІодор чІезе ва гьоболлъухъ кванил тІотІода нахъа бищунго хІурматияб бакІ кквезе . Росал хун хутІарал къоролзабазул боцІи-рикъзи кванала гьез ва рихьдаего халатал дугІаби гьарула . Гьеб кинабго цІикІкІун гьабунагІан гІасияб букІине буго гьезие тамихІ . Мукъадасаб Рокъоб садакъаде гІарац лъолеб бакІалде бечедал чагІаз гІемераб гІарац рехулеб бихьана ГІисада . Бащдаб капекалъул багьаяб кІиго пахьул гІарац гьенибе рехулей цо мискинай къоролайги йихьана гьесда . ГІисаца абуна : — ХІакълъун абулеб буго дица нужеда : гьай мискинай къоролалъ киназдасаго цІикІкІун гІарац кьуна садакъаде . Цогидаз садакъа гьабуна жидерго боцІи-рикъзи тІокІлъун , долъин абуни , жиндиего хІажат букІаниги , садакъаде кьуна жиндирго бетІербахъиялъе хутІун букІарабщинаб . Мукъадасаб Рукъалъул хІакъалъулъ цо-цояз абулеб букІана , унго , гьалъул къадазулъ лъун ругел ганчІазул берцинлъи бихьуларищилан , бечедал сайигъатаз гьаб чІухІизабун бугеб куцилан . ГІисаца абуна : — Гьаб кинабго нужеда бихьулебщинаб , ганчІида лъураб гамачІ хутІичІого , кІалагъоркье чІварал къоял рачІине руго . — Я , МугІалим ! Кида гьеб букІине бугеб ? — ан гьикъана гьез гьесда . — Гьеб къо тІаде щвеялъул гІаламат бице нижеда . ГІисаца абуна : — Воре , къосинаризе гурин нуж ! Чанги вукІине вугелъулха , жив дун вугилан ва ахирзаман щванилан абун вачІунев чи . Гьезда хадур унге нуж . Рагъ-кьалги тунка-гІусиги гІемерлъун бугилан рагІани , гьелдасаги хІинкъуге нуж . Гьеб цебеккунго лъугьине ккола , амма ахирзаман гьедигІан хехго тІаде щоларо . Цинги гьес абуна : — Цо халкъ цоги халкъалде , цо ханлъи цоги ханлъиялде тІаде кІанцІила . Кутакалда ракь багъарила , бакІ-бакІалда унта-щокълъи баккила , ракъи тІаде щвела , балагьал рещтІина ва зобалаздасан чІахІиял гІаламатал загьирлъила . Гьеб кинабго ккелалде , дун сабаблъун нужеда хадур лъугьина , кквезеги ккун , синагогабазде рачина , суд гьабила , гвандинире рехила , парччахІзабазда ва наибзабазда цере чІезарила . Гьебмехалъ рес ккела нужее , дир муридал ругилан нугІлъи гьабизе . Кин гьезие жаваб кьелебали цебеккунго ургъел чІвазе кколареблъиялда ракІчІезабе нужеца . Щаян абуни , нужеда дандечІезе ва данде кІалъазе нужер киналго дагІбадулазухъа бажарулареб пасихІлъиги гІакъиллъиги кьела дица нужее . Нужее хилиплъила хІатта нужер эбел-эмен ва вацал , нужер гІагарал чагІи ва гьудулзаби . Цо-цоял чІвазеги чІвала нужер . Дун сабаблъун киналго гІадамазда рихина нуж . Амма нужер бутІруздаса цо расги бортизе гьечІебха . Нужерго сабруялдалъун нужерго рухІал хвасар гьаре . Боял рачІун , Иерусалим сверун ккун бихьараб мехалъ , лъала нужеда гьеб шагьар чІунтулеб заман гІагарлъулеб букІин . Гьеле гьебмехалъ мугІрузде лъута абе Ягьудиялда ругел гІадамал . Шагьаралда жанир ругелал гьениса къватІире тІурун аян абе , шагьаралдаса къватІирехун ругелал жанирего лъугьунгеян абе . Щаян абуни , гьел ругелъул къисас босулел къоял , гьелдалъун ритІухълъизе бугелъул Илагьиял ТІухьдузда хъварабщинаб . Вай , къинал руччабазе ва каранда хахулел лъимал ругел улбузе букІинаха дол къояз кІудияб къварилъи-гІазаб ! ЦІакъ кІудияб балагь бачІина гьеб ракьалде , Аллагьасул ццин рещтІина гьеб халкъалде ! Хвалчабаз бутІрул къотІаралги рукІина , киналго улкабазде асирлъун рачун аралги рукІина . Аллагь лъалареб халкъалъул къуват лъугІараб заман тІаде щвезегІан , гьелъ хІатІикь мерхьина Иерусалим . Бакъ-моцІалъул ва цІвабзазул гІаламатал загьирлъила , ракьалдайин абуни , ралъдал хъудиялъ ва карачалабазул кутакаб хъуялъ хІинкъизарурал халкъал цІакъго рихха-хочун лъугьина . Дуниялалде рещтІине ругел балагьазухъ ралагьун чІеялъги хІинкъиялъги гІадамал гІакълуялдаса ина . Щаян абуни , къвакІарал зобал гьаргьадизе ругелъул . Гьебмехалда вихьила накІкІул парчаялда тІад гучалда ва кІудияб къудраталда ГІадамил Лъимер вачІунев . Гьел гІаламатал загьирлъаралго , нуж тІаде рахъа ва бетІер эхеде борхун ралагье — нужее тархъанлъилъидал бачІунеб бугеб . ГІисаца гьезие гьадинаб мисал бачана : — Инжиралъул гъотІохъ яги цогидал гъутІбузухъ ралагье нуж . Гьел гъутІби гІурччинлъун рихьараб мехалъ , нужеда лъалагури рии тІаде щолеб букІин . Гьелдаго релълъун , гьал дица рицарал гІаламатал загьирлъараб мехалъ , нужеда лъала Аллагьасул ПарччахІлъи гІагарлъулеб букІин . ХІакълъун абулеб буго дица нужеда : дуниялалда гьаб наслу букІаго лъугьине буго гьеб кинабго . Зобалги ракьалги тІагІаниги , дир рагІаби нахъе хутІизе руго . Воре , гьекъолдун , пасалъун ва магІишаталъул тІалаб-агъаз гьабун , ракІ бицалъизе биччаге , тохлъукьего гьеб къоялъ нужее къор гъезе гурин . Гьеб къо тІаде бачІине бугелъул тІолабго гьаб ракьалда тІад бугеб кинабго махлукъаталде ! Гьединлъидал рорчІуда чІа ! Кинабго гьеб ккезе бугелдаса хвасарлъизеги ва къиямасеб къоялъ ГІадамил Лъимада цере чІезе кІвезеги кидаго гьари-дугІаялда рукІа . Гьел къоязда Мукъадасаб Рокъове вагІза-насихІат гьабизе вачІунаан ГІиса . Сордо базе гьев Зайтуналъул магІарде тІадвуссунаан . Щибаб къоялъ радалго бачІунаан Мукъадасаб Рокъобе гьесухъ гІенеккизе халкъ . Жинда Пасхаян цІар лъураб РеччичІел Панкъазул Байрам гІагарлъулеб букІана . ЧІахІиял кашишзабиги диниял гІалимзабиги ургъулел рукІана ГІиса тІагІинавизе санагІат ккелародайилан , амма халкъалъукьаги хІинкъулел рукІана гьел . Дов анцІила кІигоясул цояв , Искариотин тІокІцІар бугев Ягьудал рекІелъе илбис лъугьана . ЧІахІиял кашишзабаздаги Мукъадасаб Рукъ цІунулел рагъухъабазул бутІруздаги аскІове ун , гьезулгун къотІи-къай гьабуна ГІиса гьезул кверде кьезе . Гьел рохана ва гьесие гІарац кьезе къотІи гьабуна . Ягьуда гьелда разилъана . Цинги гьес балагьулеб букІана гІадамал гьечІеб бакІалда ГІиса гьезул кверде кьезе санагІалъи бугеб заман . РеччичІел панкъал режулеб ва къурбаналъе пасхаялъул кьегІер хъолеб къо тІаде щвана . ГІисаца Пётридаги Иоаннидаги абуна , нилъеего пасхаялъул квен хІадур гьабизе аян . Киб нижеца гьеб гьабизе дуе бокьун бугебилан гьикъана гьез ГІисада . ГІисаца гьезда абуна : — Балагьея , шагьаралде жанире лъугьараб мехалъ , лъадал гІеретІги цІун вачІунев цо чи ватила нужеда . Гьев жаниве лъугьараб рокъоре а нужги гьесда хадур . Цинги нужеца рукъалъул бетІергьанасда абе : « МугІалимасе лъазе бокьун буго жиндирго муридалгун цадахъ пасхаялъул квание рукъ киб бугебали » . Гьес нужеда бихьизабила цо гІатІидаб къачІараб тІасарукъ . Гьеле гьениб хІадуре нужеца квен . Шагьаралде щведал , ГІисаца абухъе тІубана гьез иш . Цинги пасхаялъул квенги хІадур гьабуна . Къаси кванил ригь щвараб мехалъ , вачІун ГІиса кваназе гІодов чІана , гьесда аскІов вукІана анцІила кІиявго чапарги . ГІисаца гьезда абуна : — Дица гІазаб-гІакъуба хІехьезе ккелалде гьаб Пасхаялъул квен нужеда цадахъ кваназе цІакъ гІащикълъун вукІана дун . Дица нужеда абулеб буго : Аллагьасул ПарччахІлъиялда ахирисеб пасхаялъул байрам тІобитІизегІан тІокІаб кваназе гьечІо дица гьеб . Цинги гьес , чагъиралъул цІураб щурунги босун , тІаде дугІаги гьабун , абуна : — Ма , нужедаго гьоркьоб бикье гьаб . Дица нужеда абулеб буго : Аллагьасул ПарччахІлъи рещтІинегІан гьанжеялдаса нахъе тІокІаб гьекъезе гьечІо дица гьаб цІолбол цІцІураб жа . Цо чедги кодобе босун , тІаде дугІаги гьабун , гьезухъе кьолаго ГІисаца абуна : — Гьаб буго нужее гІоло къурбанлъулеб дир черх . Дунги ракІалде щун , нужецаги гьабе гьадин . Кванан рахъараб мехалъ , додинго щурунги кодобе босун , ГІисаца абуна : — Гьаб буго нужее гІоло тІолеб дир би — ЦІияб КъотІи щулалъиялъе тІолеб би . Амма дида цадахъ гьаб кванде квер бегьана дие хилиплъизе вугев чиясги . Гьедин ГІадамил Лъимер жиндирго къадаралде щвела , амма гьесие хилиплъарасдеги балагь бачІина . Гьел цоцаздехун гаргадизе лъугьана : щивдай гьевилан , лъицадай гьеб гьабизехъин бугебилан . Цоги гьезда гьоркьоб дагІба-къец ккана жидеда гьоркьов бищунго кІудиявлъун щивдай кколаян . ГІисаца гьезда абуна : — ПарччахІзабаз халкъазе ханлъи гьабула , гІадамазги гьел кверщелчагІи рикІкІуна лъикІлъи гьабулел чагІилъун . Амма нужеда гьоркьоб гьедин букІине бегьуларо : нужер бищунго кІудияв чІа бищунго гьитІинав вугев гІадин , кверщел бугевги чІа цогидазе хъулухъалъе . Щив кІудиявлъун рикІкІунев : кваналев вугев чийищ яги кваналезе хъулухъалъе чІарав чийищ ? Кваналев вугев чи гурищ ? Гьале дун гьанив нужее хъулухъалъе чІун вуго . Нужни дида цадахъ къо хІехьарал чагІи руго . Гьединлъидал дир Инсуца дие ирсалъе кьураб ПарччахІлъи дица нужееги ирсалъе толеб буго . Дир ПарччахІлъиялда нужги дида цадахъ квана-гьекъолел рукІине руго ва Исраилил анцІила кІиябго наслуялъе суд гьабизе тахазда тІад гІодорги чІезе руго . Симон ! Симон ! Ворегиха ! Илбисалъ гьарана нуж цІалкІизе риччайилан , цІалкІица кколелги кколарелги ролъул мугьал ратІа гьарулеб гІадин . Дица дуе дугІа гьабуна мун иманалдаса ватІалъунгутІизе , цинги дида аскІове тІадвуссараб мехалъ , дурго вацазул ракІбатизабе . Пётрица гьесда абуна : — Я , БетІерчІахъад ! Дуда цадахъ туснахъалде инеги хвезеги хІадурав вуго дун . Амма ГІисаца гьесда абуна : — Дица дуда абулеб буго , Пётр : радакье хІелеко бахъиналде дуца лъабцІулго абила дун дуда лъаларилан . ГІисаца гьезда абуна : — Я гІарац лъун таргьа босичІого , я къайи лъун къвачІа босичІого , я хисун ретІине хьитал росичІого дица нуж ритІараб мехалъ , сундулниги къварилъи букІанищ нужее ? БукІинчІилан жаваб кьуна гьез . Гьес гьезда абуна : — Гьанже гІарцул таргьа бугес гьебги цадахъ босе , гьединго къвачІаги босе . Хвалчен гьечІес , чухъа-гужгатги бичун , гьеб босизе санагІат гьабе . Дица нужеда абулеб буго : « Гьев такъсирчилъун рикІкІина » , — ян Илагьиял ТІухьдузда дир хІакъалъулъ хъван букІарабги тІубазе буго , дир рахъалъ букІараб кинабго гьанже тІубазехъин бугелъул . — Я , БетІерчІахъад ! Гьале , кІиго хвалчен буго гьаниб , — ан абуна гьез . — ГІела , — ян абуна ГІисаца гьезда . Цинги гьениса къватІиве вахъун , кидаго гІадин , Зайтуналъул магІарде ана гьев , муридалги рахъана гьесда хадур . Доре щведал , ГІисаца гьезда абуна : — Гьари-дугІаялде русса , нужго къосинарунгутІизе . Рехараб гамачІ щолеб манзилалъ гьездаса рикІкІадегІанги ун , суждаялдаги чІун , дугІа гьабизе лъугьана ГІиса . Гьес абулеб букІана : — Я , дир Эмен , дур хІукму бугеб батани , гьеб хвалил лълъар гьекъезабуге дида . Амма дие бокьухъе гуреб , дуего бокьухъе букІине биччанте .   ДугІаги лъугІизабун , муридазда аскІове щведал , пашманлъиялъ тату хун , кьижун ратана ГІисада гьел . — Щай нуж кьижарал ? — ан абуна гьес . — ТІаде рахъа ва гьари-дугІаялде русса , нужго къосинарунгутІизе . ГІисаца гьедин абулаго , гьале тІаде щвана гІемераб халкъ , ва цеве-цеве вукІана дол анцІила кІигояздасан цояв Ягьуда абулев чиги . ГІисада убач гьабизе аскІовегІан вачІана гьев . ГІисаца гьесда абуна : — Ягьуда ! Убачги гьабунищ дуца ГІадамил Лъимер тушбабазухъе кьолев вугев ? Гьениб ккезехъин бугеб иш бихьидал , сверухъ рукІараз ГІисада абуна : — Я , БетІерчІахъад ! Хвалчаби рахъилищ ? — ан . Гьезул цояс хвалчен кьабун кІудияв кашишасул цо рагьтІателасул кваранаб гІин къотІана . — ГІела ! Те ! — ян абуна гьезда ГІисаца ва , квер хъван , дов рагьтІателасул гІин сахлъизабуна . Жинда хадур рачІарал чІахІиял кашишзабаздаги , Мукъадасаб Рукъ цІунулел рагъухъабазул бутІруздаги , чІухІби-хІакимзабаздаги ГІисаца абуна : — Хвалчабигун , тІилалгун , хъачагъ кквезе рачІунел кинигин , рачІун руго нуж дун вачине . Щибаб къоялъ нужеда цеве Мукъадасав Рокъов вукІунаангури дун , гьениб диде квер борхичІо нужеца . Амма гьанже нужер заман бачІун буго , бецІаб къуваталъухъе кверщел щун буго . Ккун вачун гьез ГІиса кІудияв кашишасул бакІалде щвезавуна . Нахъа-нахъа чІун гьезда хадув вачІунев вукІана Пётрги . Гьеб минаялъул азбар бакьулъ цІаги бакун , сверухъ гІодор чІана рагъухъаби . Гьезда гьоркьов Пётрги вукІана . ЦІадухъ гьев вихьидал , гьесухъ ялагьунги чІун , цо гъаравашалъ абуна гьавги досда цадахъ вукІанилан . Пётрица , нагІадала ккун , абуна : — Дида лъаларо , яц , гьев . Гьелдаса гІемер мех иналдего , цоги чиясги абуна , гьев вихьидал , мунги дозул чи вугилан . Пётрица абуна : — Гуро , гьудул . СагІатгІан заман индал , цоги чияс цІакъ ракІчІун абуна : — Гьав хІакъикъаталдаги досда цадахъ вукІарав чи вуго , Галилеялдасалъидалха гьавги , — ян . Амма Пётрица абуна : — Дуца бицунеб жо щиб , гьудул ? ГьебсагІат хІелеко гІегІедизе лъугьана . Гьебмехалъ гьесдехун вуссун Пётрихъ валагьана ТІадегІанав ГІиса , ва Пётрида ракІалде щвана хІелеко бахъиналде лъабцІул дуца жиндаса инкар гьабилилан ТІадегІанав ГІисаца жиндаго абун рукІарал рагІаби . КъватІиве ун гІек-гІекиялда гІодана Пётр . ГІиса цІунун рукІарал гІадамаз гьев къабихІ гьавулев вукІана , гьесда кьабулеб букІана . Беразда чІортоги бухьун абулаан , мун авараг ватани , лъица кьабурабали бицейилан . Цогидалги къабихІал-инжитал рагІаби гІемер абуна ГІисада гьез . Дуниял рогьараб мехалъ , халкъалъул чІухІби-хІакимзабиги , кІудиял кашишзабиги , диниял гІалимзабиги данделъана гьенире , ГІисаги вачун вачІана суд гьабулеб рокъове . — Бице , мун МасихІищ ? — ан гьикъана ГІисада . Гьес абуна : — Дица жаваб кьуниги , нуж божиларо . Дица суал кьуни , нужеца жавабги кьеларо . Гьанжеялдаса нахъе ГІадамил Лъимер гІодов чІезе вуго Къудратав Аллагьасул кваранаб рахъалда . Киназго гьикъана : — Гьедин батани , мун Аллагьасул Васищха ? ГІисаца гьезда абуна : — Нужецаго абулеб бугогури дун гьев вугилан . Гьез абуна : — Цоги нугІзал щай нилъее . Гьасул жиндирго кІалдисан рачІарал рагІаби рагІанагури нилъеда . Гьел киналго , ГІисаги вачун , рахъун Пилатихъе ана . Гьениб гьез ГІисаде гІайиб гІунтІизабулеб букІана , жидер халкъ дандечІеялде гьусулев ва къайсарасе магъало кьогеянги жив МасихІ- ПарччахІ вугиланги абулев ватанин гьевилан . Пилатица ГІисада гьикъана : — Мунищха кколев жугьутІазул ПарччахІ ? ГІисаца жаваб кьуна : — Дуца абулеб бугоха гьедин . ЧІахІиял кашишзабаздаги халкъалдаги Пилатица абуна гьав чиясе тамихІ гьабизе гІураб гІайиб жинда батулеб гьечІилан . Амма гьез тІаса ричІичІого абулеб букІана гьес халкъ багъа-бачаризабулеб бугин , тІолабго Ягьудиялдаго , хІатта Галилеялдаса бахъараб гьанибе щвезегІан , гьес жиндирго насихІат гьабулеб букІанин . Галилеялъул цІар бахъулеб рагІидал , Пилатица гьикъана Галилеялдасацин гурищ гьав чийилан . Гьеродил вилаяталдаса вукІин лъайдал , Пилатица ГІиса витІана гьел къоязда Иерусалималде вачІун вукІарав Гьеродихъе . ГІиса вихьаравго , Гьерод цІакъ вохана . Цебего бокьун букІана гьесие ГІиса вихьизе , гІемерал харбал рагІулел рукІиндалха гьесул хІакъалъулъ . Цо хІикмат жиндаги бихьизабилародаян хьулги букІана Гьеродил . Гьеродица гІемерал суалал кьуна ГІисае , амма гьес цонигиялъе жавабцин кьечІо . Гьенир рахъун чІун чІахІиял кашишзабазги диниял гІалимзабазги гІасилъун-ццидахун ГІисаде гІайибал гІунтІизарулел рукІана . Гьеродицаги гьесул рагъухъабазги ГІиса гІад-хочІие гьавун , инжит-хІакъир гьавун чІухІараб ретІел ретІана гьесда ва тІадвуссун Пилатихъе витІана . Цебеккун цоцазда гьоркьоб тушманлъи букІарал Гьеродги Пилатги гьеб къоялдаса нахъе гьудулзабилъун лъугьана . ЧІахІиял кашишзабиги , чІухІби-хІакимзабиги , цогидал гІадамалги ахІун , Пилатица гьезда абуна : — Гьас халкъ дандечІеялде гьусулеб бугилан вачун вачІун вуго нужеца гьав чи дихъе . Гьале дица нужги ралагьун цІех-рех гьабидал , дида гьав чиясда батичІо нужеца гьасде гІунтІизарурал гІайибазул цонигияб . Гьеродидаги батичІо , гьединлъидал дос гьав тІадвуссун нилъехъе витІун вачІана . ЧІвазе къотІизе гІураб цониги такъсирги гьас гьабун гьечІо . ЦІалацаги вацІун , нахъе виччала дица гьав . Амма халкъалъ цо кІалдисан гІадин ахІулеб букІана : — Гьев чІвазе витІе ! Барабба кье нижехъе ! — ян .  Барабба вукІана , шагьаралда цо питнаялда гІахьаллъиялъул ва чи чІваялъул такъсир тІад чІун , гвандинив тІамун вугев чи . ГІиса нахъе виччазе бокьун нахъеги халкъалдехун кІалъана Пилат . Амма гІадамал ахІдезе лъугьана : — Хъанчида вазе витІе гьев ! Хъанчида вазе витІе ! — ян . Лъабабизеги абуна Пилатица гьезда : — Гьас гьабураб квешлъи щиб ? ЧІвазе гІураб гІайиб батичІо дида гьасул . Гьединлъидал , цІалацаги вацІун , нахъе виччала . Амма , кутакаб ахІи-хІур багъаризабун , тІадчІун гІадамаз гьарулеб букІана ГІиса хъанчида вазе витІейилан , ва гьезул ахІи-хІур бергьана . Пилатица хІукму гьабуна гьезул гьари къабул гьабизе : питнаялда гІахьаллъанилан ва чи чІванилан гвандиниве рехун вукІарав чиги , гІадамазул гьариялда рекъон , къватІиве виччан , ГІиса гьезул ихтияралде кьуна . Гьев вачун унаго , гьесда хадуб хъанч баччизабуна хуриса вачІунев вукІун данде ккарав Киренеялдаса цо Симон абулев чиясда . ЦІакъ гІемераб халкъ букІана ГІисада хадуб бачІунеб , хасго руччаби рукІана гІодилел ва магІаби гьарулел . Нахъвуссун гьезухъги валагьун , ГІисаца абуна : — Я , Иерусалималъул руччаби ! Нуж дихъ гІодуге ! Нуж гІоде нужехъго ва нужер лъималазухъ . « Чехь къинлъун лъимер гьабичІел , керен кьун гьеб хахизабичІел руччаби гьардарал гурищ ! » — ан нужеца абулел къоял рачІине руго . ТІаде рортун ниж гъоркь ккезареян мугІрузда гьардела гІадамал гьебмехалъ , щущан ун ниж щинкІизареян гохІазда гьардела . ГІурччинаб гъветІалъе гьадинал ишал гьарулел ругони , — бакъвараб гъотІое щибдай гьабила ! КІиго хъачагъги вукІана гьесда цадахъ тамихІалъе вачун унев . « Гвангвара » абулеб бакІалде щведал , ГІиса хъанчида вана ; цояв кваранаб рахъалда , цогидавги квегІаб рахъалда — дов кІиявго хъачагъги вана хъанчида . ГІисаца абуна : — Я , дир Эмен ! Гьазда тІасалъугьа мун . Жидецаго гьабулеб бугеб жо гьазда лъалеб гьечІо , — ян . Рагъухъаби рукІана , можоро тІамун , гьасул ретІел жидедаго гьоркьоб бикьулел . Халкъ балагьун чІун букІана . ЧІухІби-хІакимзаби гьасда тІад релъанхъулел рукІана : — Аллагьас тІаса вищарав МасихІ вугев ватани , живго хвасар гьавеян абе , цогидал хвасар гьарулин досилан абулеб букІанин . Рагъухъабазги гІад-хочІ гьавулев вукІана гьев . АскІоре ун , цІекІаб чагъир бегьулеб букІана гьесухъе . — Мун жугьутІазул парччахІ ватани , мунго хвасар гьаве ! — ян абулеб букІана . « Гьав вуго жугьутІазул парччахІ » абун греказул , румазул ва жугьутІазул мацІалъ тІад хъвараб хъарщиги букІана гьесул бетІералда тІадехун хІобода чІван . Гьесда цадахъ хъанчида варав цо хъачагъас ГІиса инжит-къабихІ гьавулев вукІана : — Мун МасихІ гурищ ? Гьаха , мунгоги нижги хвасар гьаре , — ян . Цогидав хъачагъас , досул кІал къазабун , абуна : — Мун АллагьасукьагІагийищ хІинкъуларев ? Дуеги гьебго тамихІлъидал бугеб ! Нилъее тамихІ битІун гьабулеб буго , нилъеца гьабуралда рекъон къотІун бугелъул нилъее судги . Амма гьас щибго квешлъи гьабичІо . ГІисадехун гьес абуна : — Я , ГІиса , ПарччахІлъун мун вачІараб мехалъ , дунги ракІалде щва дуда , — ян . ГІисаца гьесда абуна : — ХІакълъун абулеб буго дица дуда : жакъаго дида аскІов алжаналъувин мун вукІине вугев ! Къалъулеб гІужалда бакъ ккуна . Къалъудаса лъабго сагІат инегІан тІолабго дуниял бецІлъана . Мукъадасаб Рукъалъул бищунго хирияб рокъоб бигъун букІараб пардав бакьулъа бихъун ана . Цо гучаб гьаракь гьабун ахІана ГІисаца : — Я , дир Эмен ! Дуда кодобе кьолеб буго дица дирго рухІ ! Гьедин абун хадуб гьесул рухІ босун ана . Гьеб бихьарав Мукъадасаб Рукъ цІунулел рагъухъабазул нусилбетІерас , Аллагьасе рецц гьабун , абуна : — ХІакъикъаталдаги вацІцІадав чи вукІун вуго гьав . Гьеб киналъухъго балагьизе бачІун букІараб тІолабго халкъги , гьениб ккараб жо бихьидал , бухулаго керенгун , тІадбуссун ана . ГІиса лъалев вукІарал киналго гІадамалги Галилеялдаса рахъарал гьесда цадахъ рукІарал руччабиги нахъегІан чІун ралагьун рукІана . Гьале Ягьудиялъул Ариматея шагьаралдаса Аллагьасул ПарччахІлъиялде хьул лъурав Юсуп абулев цо лъикІав ва ритІухъав чи ( тІадегІанаб судалда гьоркьове унев вукІаниги , гьев разилъун вукІинчІо гьелъ гьабураб хІукмуялдаги гьеб тІубазабиялдаги ) , —  Пилатихъе ана ГІисал жаназа кьеян гьаризе . Хъанчидаса бахъун , хІебтил мусрудулъги жемун , кьурулъ бикІун хІадурун букІараб жеги щивниги чи лъечІеб хабалазул нохъода букъула гьесул жаназа . Гьеб букІана рузман къо , тІаде щолеб букІана шамат сордо . Галилеялдаса рахъарал ГІисада цадахъ рукІарал руччабиги ана Юсупида хадур ва гьездаги бихьана гьеб хобги хабалъ гьев лъураб куцги . Цинги тІадруссун рокъоре щведал , ГІисал мусруялда бахине махІгьуинаб нах хІадурана гьез . Къануналда рекъон , шамат къоялъ парахат чІана . Анкьил тІоцебесеб къоялъ , цІакъ цудунго рахъун ва цебеккунго хІадурун букІараб махІгьуинаб нахги босун , гьел руччаби ГІисал хабаде ана . Нохъодул хобалъул кІалтІа букІараб гамачІ нахъе гиризабун батана гьезда . Жанире лъугьиндал , ТІадегІанав ГІисал жаназаги батичІо . Гьелда хІикмалъун , хаган гьел рукІаго , гьале гьезда цеве чІана цІакъго кенчІолел гІабаби ретІарав кІиго чи . ХІинкъуца холаго , руччаби бутІрул гІодоре къулун чІедал , доз гьазда абуна : — Хваразда гьоркьов щай нужеца чІагояв чи валагьулев ? Гьев гьанив гьечІо . Гьев хваралъуса вахъана . РакІалда бугищ Галилеялда вугеб мехалъго ГІисаца нужеда абулеб букІараб : ГІадамил Лъимералъе къадар бугин гьев мунапикъзабазул кверде кьезе , хъанчида ван хвезавизе ва хун лъабабилеб къоялъ чІаголъизеги . ГІисаца абун рукІарал гьел рагІаби ракІалде щвана руччабазда . Хабалалъа тІадруссун щведал , гьез гьеб хабар бицана ГІисал анцІила цо чапарасдаги ва киналго цогидал муридаздаги . Гьел руччаби рукІана : Магдалаялдаса Марямги , Иоаннаги , Якъубил эбел Марямги ва цогидалги — гьезин бицараб гьеб чапарзабазда . Чапарзабазда ккана гьез гІантал жал рицунел ругилан , ва руччабазда гьал божичІо . Амма Пётр гьебсагІатго векерун ана хабалалъе . Жаниве къулун валагьидал , хІебтил мусру гурони , щибниги батичІо гьесда гьениб ва хІикмалъун тІадвуссун вачІана . Гьебго къоялъ ГІисал кІиго мурид унев вукІана Иерусалималдаса анцІила цо километралъ рикІкІад бугеб Эммаус абулеб росулъе . Кинабго лъугьа-бахъаралъул бицунеб букІана гьез . Гаргадулел , дагІбадулел гьел рукІаго , вачІун ГІиса гьезда цадахъ вилълъине лъугьана . Амма гьезда цебе пардав лъугьун букІана , гьединлъидал ГІиса гьезда лъачІо . Гьес гьикъана гьезда : — Сундул бицунаго нуж рачІунел ругел ? Пашманго рачІунел рукІарал гьел кІиялго лъалхъана . Гьезда гьоркьоса Клеопа абун цІар бугес абуна : — Гьал къоязда Иерусалималде рачІаразда гьоркьов цохІо мун ватила гьениб ккараб ишалъул хІакъалъулъ рагІичІев чи . — Сундул хІакъалъулъ ? — ан гьикъана гьес . — Назареталдаса ГІисал хІакъалъулъ , — ан абуна гьез . — Гьев вукІана Аллагьасдаги тІолабго халкъалдаги жиндир ишазулги рагІулги хІалкІолъи бихьарав авараг . Цинги нилъер чІахІиял кашишзабазги чІухІби-хІакимзабазги гьесие чІвазе къотІизе хІукму гьабизабуна , ва гьев хъанчида вазе витІана . Вай , нижерни хьул букІана гьев Исраилил халкъ тархъан гьабизе вачІарав чи ватилилан . Амма гьелдалъун лъугІичІо иш : гьале лъабабилеб къо буго гьеб лъугьа-бахъин ккаралдаса . Нижер цо-цо руччабаз бицараб хабаралъ хагазарун руго ниж . Жакъа радал цудунго рахъун ГІисал хабаде ун рукІана гьел . Амма гьезда хабалъ ГІисал жаназа батун гьечІо . Зодисан рещтІун гьенир ратарал малаикзабаз гьев чІаго вугин абунин жидедаян бицине рачІана гьел руччаби . Цо-цо нижералги ун рукІана хабатІе , ва руччабазда батухъе батун буго гьездаги хоб . Амма гьев живго вихьун гьечІо . Гьес гьезда абуна : — Аварагзабаз цебеккунго киналъулго хІакъалъулъ бицун бугониги , гьелда божизе гІураб гІакълуги гьечІел ракІалги хІинцал гІадамал руго нуж ! Гьединаб гІазаб-гІакъуба гурищ МасихІица хІехьезе кколеб букІараб , гьедин гурищ МасихІ машгьурлъизе кколев вукІарав ? Мусадасан байбихьун цогидал аварагзабиги ракІалде щвезарун , МасихІил хІакъалъулъ Илагьияб ТІехьалда хъван бугебщинаб жо бичІчІизабуна гьес гьазда . Гьанже гьел доб росулъе гІагарлъулел рукІана . Жив дагьавги цевехун ине кколеб ххвел гьабуна гьес . Бакъги щинкІулеб бугин , сордоги тІаде щолеб бугин , жидеда цадахъ чІайилан тІаделъана гьел гьесде . Разилъун гьезда цадахъ рокъове жаниве лъугьана ГІиса . Гьенир кваназе байбихьидал , гьес , тІаде дугІаги гьабун , бекун чед кьуна гьезухъе . Гьебмехалъ борхун ана гьезда цебе букІараб пардав , ва гьезда ГІиса лъана . ГьебсагІат ГІиса гьезда вихьуларевлъун лъугьана . Гьез цинги цоцазда абуна : — Нухда нилъгун кІалъалев ва Илагьияб ТІехьалда бугеб хабар бичІчІизабулев гьев вукІараб мехалъго бухІулеб-бухІулеб букІинчІищ нилъер ракІ ? — абун . Рахъун гьебсагІатго Иерусалималде тІадруссун ана гьел . Гьенир ратана анцІила цо чапарги гьезда цадахъ рукІаралги . Гьез бицунеб бугоан хІакъикъаталдаги ТІадегІанав ГІиса чІаголъун вугин ва Симонида гьев вихьунги вугин . Гьазги бицана нухда жидеда цадахъ вачІиналъулги , кванда нахъа бекун чед кьураб мехалъ , жидеда ГІиса лъараб куцалъулги хІакъалъулъ . Гьелъул бицунел гьел рукІаго , тІаде вачІун , ракълида хутІагийилан саламги кьун , рукъ бакьулъ вахъун чІана ГІиса . ХІинкъун , хІал хисун ругел гьезда ракІалде ккана хваразул рухІ бугин гьебилан . ГІисаца гьезда абуна : — Щай нуж рихха-хочулел ? Щай нуж щакдарулел ? Гьанире ралагье : гьале дир кверал , гьале дир хІатІал . Дун вуго нужеда цеве вахъун чІун . Квер хъван хал гьабе нужецаго . Хваразул рухІалъул рукьбиги рукьбузда гьанги букІунебищ ? Дир черхалда бихьулеб бугогури нужеда гьеб . Гьединги абун , жиндирго квералги хІатІалги рихьизаруна ГІисаца гьезда . Рохиялъ хаган , хІикмалъун , божизе захІмалъун гьел ругеб мехалъ , цо щибниги кваназе жо гьечІищ гьанибилан гьикъана ГІисаца . Гьез ГІисахъе бегьана бежараб ччугІил кесек . Босун , гьалги ралагьун , квана ГІисаца гьеб . ГІисаца гьезда абуна : — Мусал къануналдаги цогидал аварагзабазул тІухьдуздагун Туркабазул Хирияб ТІехьалдаги дир хІакъалъулъ хъван бугебщинаб ритІухълъана . Гьедин ккезе бугилан бицун букІана нужеда цадахъ вугеб мехалъ дица . Илагьияб ТІехьалда хъван бугебаб бичІчІуледухъ , гьезул ракІал кантІизаруна ГІисаца цинги . Гьес абуна : — ХІасил , Илагьияб ТІехьалда хъван буго — МасихІица гІазаб-гІакъуба хІехьезе ккезе бугилан , хун лъабабилеб къоялъ гьев чІаголъизе вугилан ва Иерусалималдасан байбихьун киналго халкъазда , мунагьал чурулев Аллагьасде руссайилан , гьесул вакилзабилъун лъугьун , лъазабизеги бугилан .  Гьелъие нугІзал руго нуж . Дир Инсуца нужее рагІи кьун букІарабги битІизе буго дица нужехъе . ТІасан бачІараб хІалкІолъиялъ къвалбазегІан шагьаралда чІа нуж . Иерусалималдаса Бетаниялде рачана ГІисаца гьел . Квералги зодирехун ритІун , баркат лъегиян дугІа гьабуна гьезие ГІисаца . ДугІа гьабулаго дагьа-дагьавккун гьездаса рикІкІалъизе лъугьана ва зобалазде восун ана . Гьесие суждаги гьабун , рохуца холаго Иерусалималде тІадруссана гьел . Цинги , кидаго Мукъадасаб Рокъор чІун , Аллагьасе рецц гьабулеб букІана гьез .