# language_name:        табасаран (Tabasaran)
# closest ISO 639-3:    tab
# year_short:           2010
# year_long:            
# vernacular_title:     
# english_title:        The New Testament in Tabassaran
# URL:                  http://www.bible.is/TABIBT/Matt/1<br>http://ibtrussia.org/en/text?m=TBN
# copyright_short:      © Institute for Bible Translation
# copyright_long:       Institute for Bible Translation; Moscow, Russia<br>iБиблием изэдзэкІынкІэ Институтыр<br>Институт перевода Библии, 101000 Москва, Главпочтамт, а/я 360<br>ibt_inform@ibt.org.ru
# notes:                
40001001	Магьа Ибрагьимдин наслиан вуйи , Давудрин тухмиан вуйи Месигь Исайин ата-бабйир :
40001002	Ибрагьимдиз Исакь кІуру бай гъахьну , Исакьдиз Якьуб , Якьубдиз Ягьудана дугъан чвйир гъахьну ;
40001003	Ягьудайиз Тамар кІуру хпирикан Перецна Зерагь гъахьну , Перецдиз Гьецрон , Гьецрондиз Арам гъахьну ;
40001004	Арамдиз Амминадаб , Амминадабдиз Нецрон , Нецрондиз Салман гъахьну ;
40001005	Салмандиз Рагьабдикан Воаз , Воаздиз Рутдикан Обед , Обеддиз Ессе гъахьну ;
40001006	Ессейиз Ягьудия уьлкейин паччагь гъахьи Давуд гъахьну . Давудриз сифте Урияйихь хьади гъаши хпирикан Сулейман гъахьну ;
40001007	Сулеймандиз Ригьаб , Ригьабдиз Абия , Абияйиз Аса гъахьну ;
40001008	Асайиз Юсафат , Юсафатдиз Юрам , Юрамдиз Уззия гъахьну ;
40001009	Уззияйиз Ятам , Ятамдиз Агьаз , Агьаздиз Гьизкия гъахьну ;
40001010	Гьизкияйиз Манассей , Манассейиз Амон , Амондиз Яшия гъахьну ;
40001011	Яшияйиз ( жугьдар Вавилондиз адау девриъ ) Ехония гъахьну ;
40001012	Ехонияйиз ( Вавилондиз адаъхъан ) Шалтиэл , Шалтиэлиз Зеруббабел гъахьну ;
40001013	Зеруббабелиз Абиуд , Абиуддиз Элияким , Элиякимдиз Азор гъахьну ;
40001014	Азориз Садок , Садокдиз Агьим , Агьимдиз Элиуд гъахьну ;
40001015	Элиуддиз Элизар , Элизариз Маттан , Маттандиз Якьуб гъахьну ;
40001016	Якьубдиз , Месигь Иса гъапІу Мар’ямдин жилир Юсуф гъахьну .
40001017	Гьаму саягъниинди , Ибрагьимдилан гъадабгъну Давудриина гъяйиз йицІиюкьуб насил , Давудрилан гъадабгъну Вавилондиз адаайиз йицІиюкьуб насил ва Вавилондиз адаъхъан Исайиина гъяйизра йицІиюкьуб насил шула .
40001018	Месигь Иса гьамци бабкан гъахьну : Дугъан дада Мар’ям Юсуфдиз хъирснайи . Мар’ямдик швуваз гъягъяйиз Гирами Рюгьналан бицІир кади шулу .
40001019	Хъасин дугъан жилир гъахьи Юсуфдиз , учв гьялал кас вуди хьпаз лигну , Мар’ямдикан чІуру аваза ипуз даккунди , чан дирчу лишнар жиниди кьяляхъ апІуз ккун шулу .
40001020	Дугъу гьамциб хиял гъапІиган , нивкІукди дугъахьна Агъайин малайик дуфну , гьамци гъапну : « Давудгъярин бай Юсуф ! Мар’ям хпирди гъадагъуз гучІ мапІан , фицики Дугъак кайи БицІир Гирами Рюгьналан ву .
40001021	Мар’ямди Бай апІиди ва Дугъ’ин Иса кІуру ччвур иливидива , фицики Дугъу Чан халкь гунгьарихьан уьрхиди » .
40001022	Хъа вари гьаму ляхнар Агъайи Пайгъамбрин мелзналан гъапи исихъайи гафар кІулиз удучІвуз тамам духьнайидар ву :
40001023	« Магьа , шурак БицІир киршди , Бай апІиди ва Дугъ’ин Эммануил , яна „ Ухьухъди Аллагь хъа “ , кІуру ччвур иливиди » .
40001024	НивкІ’ан хъиргиган , Юсуфди Агъайин малайикди гъаписи апІуру , дугъу Мар’ям хпирди гъадагъуру .
40001025	Амма Мар’ямди чан сарпи Бай апІайизкьан , Юсуф дугъахь гьучІври гъахьундар ; хъа Бай гъашиган , Дугъ’ин Иса кІуру ччвур иливуру .
40002001	Иса Гьирод паччагьдин девриъ Ягьудия уьлкейиъ айи Вифлеем кІуру шагьриъ бабкан гъахьнийи . Магьа , Ерусалимдиз ригъгьудубчІвру терефнахъан аьяндрар гъюру .
40002002	Дурари гьерхру : « Ягьудияйин паччагь хьуз пну бабкан гъашир нашди ? Дугъкан хабар туврайи хяд ригъгьудубчІвру терефнаъ кабхьну гъябкъюнчуз , ва Дугъаз икрам апІуз гъафунча » .
40002003	Му гафар гъеерхьган , Гьирод паччагьдик ва Ерусалимдин агьалйирик гъалабулугъ кабхъру .
40002004	Думуган Гьиродди , жугьдарин вари аьхюну маллйир ва къанунчйир уч дапІну , дурарихьан , Месигь наан бабкан духьну ккунир вуйи , — пну , гьерхру .
40002005	— Ягьудияйин Вифлеем шагьриъ , — жаваб тувру дурари , — фицики Пайгъамбрин Китабдиъ дибикІна :
40002006	« Увура , Вифлеем , Ягьудия юрднан шагьрарин арайиъ сабдииндира бицІиб дарва , фицики ув’ан удучІвиди Йиз Израилин халкь уьрхру Аьхюр » .
40002007	Думуган Гьиродди , дуфнайи аьяндрариз жиниди дих дапІну , дурарихьан хяд гьудубчІвру вахт гьерхну , дюзди аьгъю апІуру .
40002008	Ва , дурар Вифлеемдиз рякъюъ тІаъри , гьамци кІуру : « Душну БицІирин гьякьнаан вари уччвуди аьгъю апІинай . Хъа учвуз Думу гъидихъган , узузра хабар дебккай , узхьанна , душну , Дугъаз икрам апІуз шлуганси » .
40002009	Паччагьдихъ хъебехъну , дурар рякъюъ учІвру . Ва магьа завун ригъгьудубчІвру терефнаъ чпиз гъябкъю хяд , тап БицІир айи йишв’ина дубшну дийибгъайизкьан , дурарин улихьди гъябгъюру .
40002010	Аьяндрар , хяд гъябкъган , кьадар адрубкьан шад гъахьнийи .
40002011	Ва хулаъ учІвган , дурариз БицІирна Дугъан дада Мар’ям рякъюру ва жил’ина ис духьну , Дугъаз икрам апІуру . Хъасин , чпин пешкешар адагъну , БицІириз тувру : гъизил , ладан кІуру ицци ниъ хъайи ягъ ва смирна кІуру багьалу дармансиб шейъ .
40002012	Ва Гьироддихьна кьяляхъ махъадаканай кІури нивкІукди дябкъну , аьяндрар жара рякъюъди чпин юрдариз гъягъюру .
40002013	Дурар гъушхъан , магьа Юсуфдиз нивкІукди малайикди дуфну кІуру : « Гъудужв , БицІирна Дугъан дада увухъди гъадагъну , Египетдиз гьергну гъарах ва узу увуз хабар апІайизкьан душваъ гъуз ; фицики Гьироддиз , БицІир пуч апІбан бадали , Думу агуз ккунди а » .
40002014	Юсуфра дишла , гьадму йишван гъудужвну , Исана Мар’ям гъадагъну , Египетдиз гъягъюру
40002015	ва , Гьирод кечмиш хьайизкьан , душваъ гъузру . Гьамци , Агъайи пайгъамбрин мелзналан : « Египетдиан Узу Йиз Бализ дих гъапІунза » , гъапи гафар кІулиз удучІвуз кІури , гъабхьиб вуйи .
40002016	Ва думуган Гьирод , аьяндрари чаз кучІлар гъапІуб аьгъю дубхьну , хъюлу ацІнийи ва дугъу Вифлеемдиъна дидин аьтрафариъ айикьан кьюд йисазкьан вуйи вари жили веледар пуч апІуз чан эскрар гьаъру . Швнуд йисаъ айидар дийихну ккундуш , Гьиродди аьяндрари гъапибдиан аьгъю гъапІнийи .
40002017	Гьамци Еремия пайгъамбрин мелзналан дупнайи гьаму гафар кІулиз удучІвнийи :
40002018	« Рама шагьриъ гъал абхъна ишбан , ишларин зурба фигъан ; Рахил ишура чан веледарихъ , дугъаз ккебехъуз ккунди адар , гьаз гъапиш дурар сарун имдар » .
40002019	Хъа Гьирод кечмиш гъашихъан , Египетдиъ айи Юсуфдихьна нивкІукди Аллагьдин малайик гъюру
40002020	ва гьамци кІуру : « Гъудужв , БицІирна Дугъан дада гъадагъну , дурарра хъади Израилин ругариина гъарах , фицики БицІирин аьжал ккунидар гъийихну » .
40002021	Юсуф гъудужву ва , БицІирна Мар’ям гъадагъну , Израилин ругариина хъадаку .
40002022	Ягьудияйиъ чан адаш Гьироддин ерина дугъан бай Архелайи паччагьвал апІурайиваликан гъеебхьган , Юсуфдиз дина гъягъюз гучІ гъабхьнийи . Амма хъасин чаз нивкІукди хабар дебккган , думу Галилейин ругариина гъягъюру .
40002023	Ва душваз дуфну , Назарет кІуру шагьриъ бин ккебгъну . Гьамци : « Месигьдиз Назарей ччвур тувди » , — кІуру пайгъамбрарин гафарра кІулиз удучІвнийи .
40003001	Думу йигъари штуан апІру Ягь’я дуфну , Ягьудияйин чюллериъ аьгъювалар улупуз хъюгъру :
40003002	« Ичв гунгьар гардандиъ дидисну , уьмур дигиш апІинай , — кІуйи дугъу , — фицики Аллагьдин Паччагьлугъ багахь шула » .
40003003	Гьадму Ягь’яйикан вуйиштІан Ишая пайгъамбри гьамци дупнайиб : « ИчІи чюлиъ дих атІабгура : Агъайиз рякъ ккабалгай . Дугъаз рякъяр-жилгъйир дишдар апІинай ! »
40003004	Ягь’яйиин девейин хьайин палат алийи , юкьвнаан гъидкьин яркьу чІул идибтІнайи . Дугъан ипІру хураг елгнагарна чІурдин йиччв вуйи .
40003005	Гьадмуган дугъахьна Ерусалимдиан , вари Ягьудияйиан ва Ярдан нирин аьтрафарихъан гизаф халкь гъюйи .
40003006	Чпин гунгьариин швумал духьну , дурари чпин гунгьар гардандиъ дисуйи , ва Ягь’яйи дурар Ярдан нириъ штуан апІуйи .
40003007	Хъа чахьна хайлин фарисйирна саддукйир штуан апІуз гъюри дяркъну , Ягь’яйи дурариз кІуру : « БитІракан гъахьидар ! Гъюз ккайи Аллагьдин хъюлхьан гьергуз шли улупунчвуз ? !
40003008	Учву , ичв гунгьар гардандиъ дидисну , уьмур дигиш апІуз шлуси , ичв ляхнариинди улупай .
40003009	Ва : „ Ич аба Ибрагьим вуйич “ кІуру гафар учвуз чІяаьн ву пну , миж микиванай , гьаз гъапиш учвуз кІуразаки , Аллагьдихьан гьаму гъванариканра Ибрагьимдиз веледар ктауз шулу .
40003010	Гьарин кьаблихъ магьа екІв гьязурди хъа : гъяни йимиш туври адру гьарсаб гьар алдабтІиди ва цІигъна гатІабхьиди .
40003011	Учву гунгьарихьан марцц хьпан лишан вуди , узу учву анжагъ штуан апІураза , амма йиз кьяляхъди Гъюрайир узутІанна Кьудратлур ву , узу Дугъан шаламар гъахузкьан лайикь дарза . Дугъу учву Гирами Рюгьнахьдина цІихьди цІийи алаидичву .
40003012	Дугъан хилиъ йирф хьибди , Дугъу дяхинна нахъв жара апІиди : дяхин Чан танхариъ абхьди , хъа нахъвар гьаммишан убгру цІигъ гъяхьну ургиди » .
40003013	Гьадму вахтна Ягь’яйихьна штуан апІбан бадали Ярдан нирихъна Галилей уьлкейиан Иса гъюру .
40003014	Ягь’яйиз сифте му ляхникк кІул ккивуз даккунди гъабхьнийи : « Уву узу штуан апІуб лазим ву , хъа Уву узухьна гъюрава ! »
40003015	Амма Исайи дугъаз жаваб вуди гъапи : « Гъит му ражну гьамци ибшри , фицики Аллагьди улупнайиб ухьу вари кІули гъабхуб лазим ву » . Ва гьадмуган Ягь’я Иса штуан апІуз рази гъахьи .
40003016	Штуан гъапІубси , Иса ниркан кудучІвуру , магьа сабпну Дугъаз завар ачмиш гъаши , Дугъаз луфси ис шулайи Гирами Рюгь Чаина гъюри гъябкъю .
40003017	Ва зав’ан дих шулу : « Му Йиз масан Бай вуйиз , Узу Дугъ’ин гизаф рази вуза ! »
40004001	Мидин кьяляхъ Гирами Рюгьну , Иса рякъ’ан адауз иблис чалишмиш хьуз кІури , Иса ичІи чюлиз гъухнийи .
40004002	Душваъ Думу ягъчІвур йигъанна ягъчІвур йишвандин арайиъ уьл дирипІри гъузну , аьхирки Исайиз гаш гъабхьнийи .
40004003	Думуган иблисди , Дугъахьна дуфну , Дугъаз гьамци кІуру : « Эгер Уву Аллагьдин Бай вуш , гьаму гъванарикан уьлер хьуз гъит » .
40004004	Жаваб вуди Исайи гъапи : « Гирами китабариъ дибикІнаки : „ Инсан ялгъуз уьл’инди ваъ , хъа Аллагьдин ушвниан удубчІвурайи гьарсаб гафниинди яшамиш хьиди “ » .
40004005	Думуган иблисди Иса гирами вуйи Ерусалим шагьриз хъади гъягъюру , Аллагьдин хулан вартІан ягълишв’ин дерккру
40004006	ва Дугъаз кІуру : « Эгер Уву Аллагьдин Бай вуш , гьамлин исина урс , фицики дибикІна : „ Аллагьди Чан малайикариз Яв гъайгъушнаъ хьуз амур апІиди ва , Яв ликкьан гъвандихъ йивуз гъидритруганси , Уву чпин хилариина гъадагъиди “ » .
40004007	Исайи кІуру дугъаз : « Гирами китабарин жара йишваъ гьамцира дибикІна : „ Яв Агъа Аллагь ахтармиш мапІан “ » .
40004008	Думуган иблисди Иса хъанара саб лап ягъал дагъдиина гъахуру , дилин Дугъаз дюн’яйин вари паччагьлугъар , дурарин ад улупуру
40004009	ва Дугъаз кІуру : « Эгер Уву , ис алахъну , узуз икрам гъапІиш , гьамрар вари Увуз тувдизавуз » .
40004010	Думуган Исайи кІуру дугъаз : « Фана йибхь Узхьан , иблис ! Гирами китабариъ дибикІна : „ Яв Агъа Аллагьдиз икрам апІин ва сар ДугъазтІан гъуллугъ мапІан ! “ »
40004011	Думуган иблис Исайихьан гьудубчІвну гъябгъюру ва магьа малайикар , дуфну , Исайин гъайгъушнаъ дийигъуру .
40004012	Хъа Ягь’я дустагъ дапІнайиваликан гъеебхьиган , Иса Галилей уьлкейиз гъягъюру .
40004013	Думу , Назаретдиан удучІвну , Забулун ва Нафталим кІуру юрдарин аьтрафариъ айи Галилей гьюлин гъирагъдихъ хъайи Кафернагьумдиъ дергру .
40004014	Мици гьаддиз гъабхьнийики , Ишая пайгъамбрин мелзналан гьамци дупнайиб улубкьну ккундийи :
40004015	« Ярдан нирин гьюлихъинди терефнаъ айи Забулун юрд ва Нафталим юрд ! Галилей уьлке , аллагьсузарин макан !
40004016	Мушваъ мучІувалиъ айи халкьдиз зурба акувал гъябкъну ва аьжалин сирникк ккайидариз нур удубчІвну ! »
40004017	Думу вахтналанмина Исайи , аьгъювалар улупури , гьамци кІуз хъюгъру : « Ичв гунгьар гардандиъ дидисну , уьмур дигиш апІинай , фицики Аллагьдин Паччагьлугъ багахь дубхьна » .
40004018	Иса Галилей гьюлхъантина гъягъюрайиган , Дугъаз чвйир вуйи кьюр кас гъяркънийи : Петри лакІам хъайи Симон ва дугъан чве Андрей . Дурар балугъчйир вуйи , ва думу вахтна дурари гьюликк чул ккипрайи .
40004019	« Узухъди гъачай , — кІуру Дугъу дурариз , — Узу учвкан инсанарин юкІвар дисру балугъчйир ктаурза » .
40004020	Дурар гьадмусяаьт , чпин чулар дирчну , Гьадгъахъди гъягъюру .
40004021	Гьадлин тинаси гъушган , Исайиз хъанара жара кьюр чве рякъюру : Зеведейин бай Якьубна дугъан чве Югьан . Дурари чпин адаш Зеведейихъди люткейиъ чулар рас апІурайи . Исайи дураризра дих гъапІу
40004022	ва дурарра гьадмусяаьт , люткена чпин адаш гъитну , Исайихъди гъягъюру .
40004023	Исайи , вари Галилей уьлке вуйибси лицури , жугьдарин мистариъ аьгъювалар улупури , Аллагьдин Паччагьлугъдикан хабар туври , гьарсаб уьзрихьан халкь сагъ апІури гъахьну .
40004024	Дугъан ад вари Сирия вилаят вуйиси абхънийи , Исайихьна гьар жюрейин уьзрар кайидар хуз хъюгъру : жинар кайидар , гьарза шлудар , паралич кайидар , — ва Дугъу дурар сагъ апІуйи .
40004025	Галилей уьлкейиан , ЙицІубшагьриан , Ерусалимдиан , Ягьудияйиан ва Ярдандин аьтрафарихъан гъюри , гизаф халкь Дугъан кьяляхъди лицури гъахьну .
40005001	Уч духьнайи халкь дябкъну , Иса дагъдиина удучІвуру ; ва , деъган , Дугъахьна Дугъан ученикар гъюру .
40005002	Дугъу дурариз гьамци аьгъювалар улупуз хъюгъру :
40005003	— Бахтаврар ву Аллагьдин улихь касиб вуйидар , фицики Аьршарин Паччагьлугъ гьадраринуб ву .
40005004	Бахтаврар ву дерд зигрудар , фицики дурар Аллагьди ккарциди .
40005005	Фурс ктрудар бахтаврар ву , фицики дурариз ирс вуди жил рубкьиди .
40005006	Агъайин гьякьвалихъ дахаргнайидар бахтаврар ву , фицики Аллагьди дурар тухъ апІиди .
40005007	Бахтаврар ву рягьимлудар , фицики дурарилан хил алдабгъиди .
40005008	Бахтаврар ву юкІв марццидар , фицики дурариз Аллагь рякъиди .
40005009	Ислягьвал гъабхрудар бахтаврар ву , фицики дурариз Аллагьдин веледар пиди .
40005010	Бахтаврар ву Аллагьдин гаф тамам апІурайиган утІуккурайидар , фицики Аьршарин Паччагьлугъ гьадраринуб ву .
40005011	Бахтаврар вучва учву , гьаз гъапиш , Йиз ученикар хьпаз лигну , учву беябур апІура , учвухъ хъергра ва учвлан футнийир апІура .
40005012	Гьаци беябур апІури гъахьну учву хьайиз гъахьи пайгъамбрарра . Рази йихьай ва шадвал ачмиш апІинай , фицики аьршариъ учвуз айи пешкеш зурбаб ву .
40005013	Учву жилин кьил вучва . Амма кьилан кьилзишин гъудубгиш , думу фти кьилзи апІиди ? Думу сарун фтизкІа ярамиш шулдар : думу сарун , инсанарин ликариккан апІруси , гатІабхьиди .
40005014	Учву дюн’яйин акв вучва . Дагъдиин али шагьур дярябкъди гъубзидар .
40005015	Ва чирагъ кабхьиган , думу гъабран кІанакк ккидривур , хъа , диди хулаъ вардариз акв тувруганси , чан йишв’ин дивур .
40005016	Гъит гьаци ичв аквну инсанарин арайиъ акв туври , ичв ужудар ляхнар дурариз рякъруганси ва дурари Аьршарин ичв Адаш адлу апІбан бадали .
40005017	Хиял мапІанайки , Узу Къанун вая пайгъамбрар батІул апІуз Дуфнайир ву кІури . БатІул апІуз ваъ , хъа дурари кІурайиб кІулиз адабгъуз Дуфнайир вуза .
40005018	Фицики дюзди кІуразачвуз , гьелелиг заварна жилар имиди , дибикІнайиб вари тамам дархьикьан гагьди , Къанундиан гьич саб гьярфкьан , ясана саб цІаркьан дубгидар .
40005019	Гьаци вуйиган , му гафарикан фукІа тамам дарапІрур ва гьаци жара адмийирихьдира апІуз гъитрур Аьршарин Паччагьлугъдиъ вартІан бицІир вуди гьисаб апІиди . Хъа шли думу гафар тамам гъапІиш ва жара касарихьра гьаци апІуз гъитиш , думу Аьршарин Паччагьлугъдиъ вартІан зурба кас хьиди .
40005020	КІуразачвузки , эгер учву Аллагьдин табшуругъар къанунчйирина фарисйиритІан ужуди тамам дарапІди гъашиш , учву Аьршарин Паччагьлугъдиъ учІвидарчва .
40005021	Учвуз аьгъячвузки , ихь ата-бабйириз фу дупнаш : « Адми йивну миликІан ; хъа шли гъакІиш , дугъу суддин улихь жаваб тувди » .
40005022	Хъа Узу учвуз кІуразаки , шли чан багахьлу хъюлакк гъидисиш , думу чан суд апІбакк ккуркьди , ва шли чан гъардшиз « усал кас » гъапиш , думу Заан диванханайиъ чан суд апІбакк ккуркьди , хъа шли жарариз « ахмакь » гъапиш , думу жегьеннемдин цІигъ гъитбакк ккуркьди .
40005023	Гьаци вуйиган , эгер уву Аллагьдиз яв багъиш Аллагьдин Хулаз хури айиган , яв гъардшиз увкан гиран кайивал кІваин гъабхьиш ,
40005024	гъурбан апІру йишвахь яв багъиш гъибтну , душну , сифте яв гъардшихъди мясляаьтар апІин , хъасин , дуфну , яв багъиш гъурбан апІин .
40005025	Эгер шлиз увухъди суд апІуз ккунди аш , шлукьан ухди , суддиз рякъюъ имиди , мясляаьтар апІин . Даршиш дугъу уву судьяйихьна , хъа судьяйи гъаравлихьна тувди ва дустагъдиъ итдиву .
40005026	Гьякьди кІуразавуз : аьхиримжи кепкиина гъяйиз яв вари бурж ктипайизкьан , душв’ан удучІвидарва .
40005027	Учвуз гъеебхьнийчвузки : « Кьяппавал мапІан » , — кІури .
40005028	Хъа Узу учвуз кІуразаки : фуж жара дишагьлийихьинди тямягьниинди лигураш , дугъу сарун чан кІваъ дугъахъди кьяппавал гъапІну .
40005029	Эгерки яв арччулну ули уву гунгьихъна гъахураш , думу адабгъ ва гатІабхь тина , фицики бедендин саб гьендемдихьан шуб ужу вувуз , яв вари беден жегьеннемдиъ ипайиз .
40005030	Ва эгер яв арччул хили уву гунгьихъна гъахураш , хъадабтІ думу ва гатІабхь тина , фицики бедендин саб гьендемдихьан шуб ужу вувуз , яв вари беден жегьеннемдиъ ипайиз .
40005031	Дупна гьацира : « Эгер фуж чан хпирихьан жара шулаш , дугъу хпирихьна жара хьпан кагъаз туври » .
40005032	Хъа Узу кІуразачвузки : шли , чан хпир , дугъу кьяппавал дарапІди , гьидитиш , дугъу думу хпир кьяппавалихъ хъаъра ; ва шли гьидитнайир чаз дитиш , дугъура кьяппавал апІура .
40005033	Хъана , аьгъячвузки , ичв абйир-бабариз фу дупнаш : « Уву гъапІу ху чІур дарапІди , Агъайин улихь тамам апІин » .
40005034	Хъа Узу кІуразачвузки : затра ху мапІанай : я аьршариинди , гьаз гъапиш аьршар Аллагьдин тахт ву ;
40005035	я жилариинди , гьаз гъапиш жилар Аллагьдин ликарикк йишв ву ; я Ерусалимдиинди , гьаз гъапиш думу Кьудратлу Паччагьдин шагьур ву ;
40005036	ясана жвуван кІул’индира ху мапІанай , гьаз гъапиш гьич саб чІаркьан я кІару , я лизи апІуз хьибдарчвухьан .
40005037	Эгер увуз « ав » пуз ккунди аш , гьаци « ав » йип ; « ваъ » пуз ккунди аш , гьаци « ваъ » йип . Хъа митІлан артухъ вуйиб иблисдихьан ву .
40005038	Учвуз гъеебхьунчвуз , дупна : « Уву шлинкІа ул идипиш , яв улра идипну ккун , ва уву шлинкІа силиб идипиш , яв силибра идипну ккун » .
40005039	Хъа Узу кІуразачвузки : писвализ писвал мапІан . Яв арччул гарцІликкан бачІ ккадатуриз тмунубра ккив .
40005040	Ва фуж , увухъди суддиз удучІвну , яв кІанккан ккабхьру ккуртт ккидибтуз ккаш , дугъаз яв заълан алабхьру палатра тув .
40005041	Ва шли уву чахъди саб манзил гъягъюз мажбур апІуруш , дугъахъди кьюб манзилра гъарах .
40005042	Увкан тІалаб апІурайириз тув , ва увкан буржназ ккун апІурайирихьан маш магьадабгъан .
40005043	Учвуз гъеебхьунчвуз , дупна : « Багахь хьайир ккун апІин , хъа душман — даккун » .
40005044	Хъа Узу кІуразачвузки : ичв душмнар ккун апІинай , ва ичв кьяляхъ хъахьнайидарихъанди ккарагай .
40005045	Мид’инди учву Аьршарин ичв Адашдин баяр хьидичва , гьаз гъапиш Дугъу гьам пис касар , гьамсана гъянидар Чан ригъдихъди тямин апІура ва мархьра гьам гьякьлудариина , гьамсана нягьякь вуйидариина гьапІра .
40005046	Фицики анжагъ учву ккунидартІан ккун апІдарш , учвуз фтин бадали пешкеш хьибди ? Налук гъадабгъурайидарира гьаци апІурадаринхъа ?
40005047	Хъа нагагь учву анжагъ ичв гъардшартІан тебрик апІури шулдаш , имбудари апІурайибтІан артухъ учву фу апІурачвахъа ? Гьаци апІури шулдаринхъа аллагьсузарира ?
40005048	Гьаци вуйиган , ичв Аьршарин Адашси , тамамлудар йихьай .
40006001	Лигай-гьа , учву апІру уж’вал варидарин улихь рябкъруганси мапІанай : даршиш Аьршарин ичв Адашдин терефнаан учвуз пешкеш хьибдар .
40006002	Гьаддиз , гьар фила-вушра учву касибариз уж’вал апІруган , кьюб маш гъяйидари чпин тярифар апІри дупну , мистариъна кючйириъ апІруганси , гьарйир мапІанай . Гьякьди кІуразачвуз , дурарихьна сарун чпин рубкьру пай вари дурубкьна .
40006003	Уву уж’вал апІруган , яв арччул хили гьапІраш , гагул хилиз аьгъю дарибшри .
40006004	Яв уж’вал жиниди ибшри . Жиниди апІурайибра рябкъру Яв Адашди думуган увуз пешкеш тувди .
40006005	Хъа учву ккарагруган , варидариз рякъри кІури , мистариъна кючйириъ ккарагуз ккуни кьюб маш гъяйидарси махьанай . Гьякьди кІуразачвуз , дурарихьна чпин рубкьруб гъурубкьну .
40006006	Уву ккарагруган , яв хулаъ учІв ва , раккин хъябкьну , душваъ шлизкІа дярякъру яв Адашдиз ккараг . Ва жиниди апІурайибра рябкъру яв Адашди увуз пешкеш тувди .
40006007	Ккарагруган , аллагьсузариси , артухъ гафар мапІанай . Дурари фикир апІураки , чпи гизаф гафар апІури гъахьиш , дурар ерхьиди .
40006008	Гьаци дурариз ухшар махьанай , фицики ичв Адашдиз учву ккарагайиз улихьна учвуз фу ккундушра аьгъя .
40006009	Гьаддиз гьамци ккарагай : « Я аьршариъ айи ич Адаш ! Яв ччвур гирами ибшри .
40006010	Яв Паччагьлугъ улубкьри . Яв гаф аьршариъси жилиинра тамам ибшри .
40006011	Учуз лазим вуйи уьл гъийиз ча .
40006012	Учук кайи бурж учуз гьялал апІин , ва учура жарадарик кайи ич буржар дурариз гьялал апІурча .
40006013	Учу тямягьариъ мааан , писвалихьан уьрх » .
40006014	Эгер учву инсанарилан хил алдабгъиш , Аьршарин ичв Адашдира учвлан хил алдабгъиди .
40006015	Хъа эгер учву инсанарилан хил алдадабгъиш , думуган ичв Адашдира ичв гунгьарилан хил алдабгъидар .
40006016	Учву ушв бисруган , кьюб маш гъяйидар фици пашманвалиъ кІул ипну лицураш , гьаци учвура машар пашман дапІну милицанай . Фицики дурари , чпи ушв бисурайиб улупуз кІури , чпин машар язухъ гъюру гьялнаъ дерккра . Гьякьди кІуразачвуз , дурарихьна рубкьруб дурубкьна .
40006017	Хъа уву кІуруш , ушв бисруган , кушар журх , машар жикІ ,
40006018	уву ушв бисурайиб инсанариз ваъ , хъа дярякъди увухъ хъайи яв Адашдиз аьгъю шлуганси апІин . Гьадмуган жиниди апІурайиб вари рябкъюрайи яв Адашди пешкеш тувдивуз .
40006019	Жилиин девлет уч мапІанай , мушваъ думу сурарина мюркъю ипІуру ва угърийири , хулаъ учІвну , гьитІибкІуру .
40006020	Аьршариин девлет уч апІинай , душваъ думу сурарина мюркъю ипІидар ва , угърийири , архьну , гьитІибкІидар ,
40006021	Гьаз гъапиш яв девлет наан аш , яв юкІвра гьадушваъ хьибди .
40006022	Бедендин чирагъ ул ву . Гьаддиз , эгер яв ул марцциди вуш , яв вари беденра акуди хьибди .
40006023	Хъа эгер яв улар чІур духьнаш , уву вари мучІушнаъ хьидива . Гьаци вуйиган , эгер увуъ айи акв мучІушин вуш , думуган мучІушин фициб шул !
40006024	Сарихьанра кьюр агъайиз сабси гъуллугъ апІуз шулдар , фицики дугъаз санур даккун , хъа тмунур ккун хьиди ; вая сариз ужуди гъуллугъ апІиди , хъа тмунуриз — чІуруди . Аллагьдизра , девлетназра сатІиди гъуллугъ апІуз хьибдарчвухьан .
40006025	Гьаци вуйиган , кІуразачвуз : ичв гъян бадали фу ипІуруш , фу убхъуруш , ва ичв жан бадали фу алабхьуруш , гьаддин гъайгъушнаъ махьанай . Фицики уьмур — ипІрубтІан , хъа беден палаттІан заан ву .
40006026	Завуъ айи жакьвариз лигай : дурари я убзури , я ккадабцІури шулдар , я амбарханйириз тахил уч апІдар . Хъа Аьршарин ичв Адашди дурар тухъ апІура . Хъа учву дурартІан хайлин артухъ дарнучвахъа ?
40006027	Хъа учвкан фуж фукьан хъюгъишра , шилхьан чан уьмур саб сяаьтназкьан ярхи апІуз шул ?
40006028	Палатдин гьякьнаанра гьаз гъайгъу качвузхъа ? Чюлиъ айи лизи кюкйир фици аьхю шулаш , лигай : дурари я зегьмет зигурадар , я парча убхурадар .
40006029	КІуразачвузки , Сулейман паччагьди чан лап ад айи вахтнара дурарихъ гьарсабдихъ хъайисдар палтар алахьури гъахьундар .
40006030	Хъа гъи ади , закур цІигъ убгурайи чюлин укІ Аллагьди гьаци уччвуди балгурайиган , Дугъу учв’ин дицитІан уччвуди палат алабхьидаринхъа , цІибтІан хътругърудар !
40006031	Гьаддиз , « учу фу ипІуйкІан » , « фу убхъуйкІан » вая « фу алабхьуйкІан » кІури , гъайгъушнаъ махьанай .
40006032	Гьаз гъапиш гьамрар вари аллагьсузари агрудар ву , хъа учвуз гьамрар вари лазим вуйиб Аьршарин ичв Адашдиз аьгъя .
40006033	Сифтена-сифте учву Аллагьдин Паччагьлугъдихъ хъергай ва Дугъу кІурайиб вари тамам апІбахъ йихьай . Гьаци гъапІиш , имбуб вари Дугъу тувдичвуз .
40006034	Гьаци вуйиган , закурин йигъан гъайгъушнаъ махьанай , закурин йигъаз чан гъайгъушнар а . Гьарсаб йигъаз чан гъайгъушнар чІяаьн ву .
40007001	Жарадарин суд мапІанай , ичвра апІидар ,
40007002	фицики учву жарадарин фициб суд гъапІиш , ичвра гьациб суд апІиди . Жарадарин тахсрар учву фициб уьлчмейиинди ерцураш , ичв тахсрарра гьациб уьлчмейиинди ерциди .
40007003	Увуз яв улиъ айи хамхар гьидрибгъди , яв гъардшин улиъ айи чІюрх фици рябкъюравуз ?
40007004	Ваяки яв гъардшиз : « Яв улиъ айи чІюрх адабгъуза » — фици пидива , хъа яв улиъ хамхар ади ?
40007005	Эй кьюб маш гъяйир ! Сифте яв улиъ айи хамхар адабгъ , ва гьадмуган , яв гъардшин ул’ан чІюрх фици адабгъуруш , рябкъидивуз .
40007006	ФукІа гирамиб хуйириз миккипан , даршиш дурар , илдицну ув’ин алархьиди . Яв гавагьирар силарин улихьинди магатІахьан , даршиш силари дурар ликариккан апІиди .
40007007	Ча йипай — тувдичвуз ; абгай — бихъидичвуз ; раккник кучай — абццдичвуз .
40007008	Фицики гьарсар ча кІурайириз тувди ; абгурайириз бихъиди ; кучрайириз абццди .
40007009	Ичв арайиъ , уьл ча гъапиган , чан бализ гъван туврур айинхъа ?
40007010	Вая балугъ ча гъапиган , битІ туврур айинхъа ?
40007011	Гьаци вуйиган , учву пис адмийир вушра , учвхьан ичв веледариз ужуб тувуз удукьруган , аьршариин али Адашдихьан хъанара ужуди Чахьан ча кІурудариз багъишар тувуз хьибди .
40007012	Инсанар учвухъди фици духьну учвуз ккундуш , учвура дурарихъди гьаци йихьай . Фицики Къанундин ва Пайгъамбрарин Китабарин мяна гьамдиъ а .
40007013	Завариз арццнайи ккуру урнарианди учІвай . Фицики яркьу урнарна дабкІнайи рякъ аьжалихьна гъахрудар ву , ва гизафдар гьадлинтина гъягъюра .
40007014	Гьаз гъапиш ккудудубкІру уьмриз гъахру урнар ккурудар ву , дина гъябгъюрайи жилгъара читинуб ву . Ва цІидаризтІан думу бихъурадар .
40007015	Кьюб маш гъяйи пайгъамбрихьан ихтият йихьай . Учвухьна дурар марччлин гъидикь алди гъюра , айтІан кІуруш дурар вягьши жанаврар ву .
40007016	Дурар чпи туврайи бегьерниинди аьгъю хьидичвуз . Зазарилан тІумутІ вая пялкьярилан инжир уч апІуз шулин ?
40007017	Гьарсаб гъяни гьари гъяни йимиш , хъа чІуру гьари чІуру йимиш хуру .
40007018	Гъяни гьархьан чІуру йимишар , я чІуру гьархьан гъяни йимишар тувуз шулдар .
40007019	Гъяни бегьер дархру гьарсаб гьар алдабтІну , цІигъ гъипри шулу .
40007020	Дурар йимишариз лигну аьгъю хьидичвуз .
40007021	Узуз « я Агъа , я Агъа » кІурур , фуж вушра , Аьршарин Паччагьлугъдиъ учІвидар , хъа зиин али Аьршарин Йиз Адашди гъапиб тамам апІрур учІвди .
40007022	Узуз думу йигъан гизафдари пиди : « Я Агъа ! Я Агъа ! Яв ччвурнахъан учу аьяндарвалар улупури гъахьундайин ? Яв ччвурниинди учу инсанарикан жинар ктаури гъахьундайин ? Яв ччвурнахъди учу гизаф аьламатнан ляхнар гъапІундаринхъа ? »
40007023	Ва думуган дурариз жаваб тувдиза : « Узуз учву саб вахтнара аьгъюдар дарзуз . Узхьан дург йихьай учву , писвал апІурайидар ! »
40007024	Гьамци , Узухъ хъебехъну , Йиз гафар тамам апІру гьарсар кас чан хулар гъвандин шибритІиин диврайи фагьумлу касдиз ухшар ву .
40007025	Мархьра гъубгъну , селлерра гъафну , микІарра хъивну ва гьамрар вари гьадму хулариина диш гъахьну , амма хулар гъадаргъундар , фицики дурар гъвандиин дивнайидар ву .
40007026	Хъа Йиз гьаму гафар ерхьури , дурар тамам дарапІрайи гьарсар кас чан хулар гъумриин диву фагьумсуз касдиз ухшар ву .
40007027	Мархь гъубгъну , селлер гъафну , микІар хъивну , вари гьамрар гьадму хулариина диш гъахьну , ва хулар гъадаргъну , хъа дурарин даргъувалра зурба хъухърумар хъайиб гъабхьну .
40007028	Исайи , вари гьаму гафар дупну , ккудубкІган , мушвахь хьайикьан халкь Дугъан улупбариин мюгьтал гъахьну ,
40007029	фицики Исайи дурариз , къанунчйириси ваъ , хъа гьюкум хлиъ айириси аьгъювалар улупури гъахьну .
40008001	Иса дагъдилан улдучІвиган , Дугъан кьяляхъди аьхючІвеъ халкь гъюри гъахьну .
40008002	Магьа хамран аьзар кайи сари , дуфну , Исайиз икрам дапІну , гъапи : « Я Агъа ! Увуз ккун гъабшиш , йиз хам марцц апІуз шулвухьан » .
40008003	Исайи , хил гьачІабккну , дугъак кубкІну : — Ккундузуз , марцц йихь , — кІуру , ва дугъан хам дишлади марцц шулу .
40008004	Хъа Исайи дугъаз кІуру : — Лиг гьа , мидкан саризра макІан , хъа маллайихьна душну , жвув улуп , халкьдиз уву марцц хьпан шагьидвал вуди , Муса пайгъамбри дупнайиганси , гъурбан апІуз ужуб гъайибх .
40008005	Иса Кафернагьумдиъ учІвиган , Дугъахьна римлуйирин юзбаши дуфну , гьамци тІалаб апІуру :
40008006	— Я Агъа ! Йиз гъуллугъчи , паралич уьзри хулаъ ахниъ итну , гизаф аьзабнакк кка .
40008007	Исайи дугъаз кІуру : — Узу дуфну думу сагъ апІидиза .
40008008	Юзбашийи жаваб вуди гъапи : — Я Агъа ! Уву йиз хулаъ учІвбаз узу лайикь дарза , анжагъ Уву саб гаф йип , ва йиз гъуллугъчи сагъ хьиди .
40008009	Фицики узура жарарин хликк ккайир вуза , ва узуз мютІюгъ вуйи эскрарра азуз . Дурарикан сариз узу « гъарах » кІурза — думу гъягъюру , тмунуриз « гъач » кІурза — гъюру , йиз гъуллугъчийиз « гьамци апІин » кІурза , дугъу тамам апІуру .
40008010	Му гафар гъеерхьиган , Иса мюгьтал шулу , Дугъу Чан кьяляхъди гъюрайидариз кІуру : — Гьякьди кІуразачвузки , Израилиъра Аллагьдихъ гьамкьан хъугърайи кас гъяркъюндарзуз .
40008011	КІуразачвузки , гизафдар , ригъгьудубчІвруна алабхъру терефарихъан дуфну , Аьршарин Паччагьлугъдиъ ихь ата-бабйир вуйи Ибрагьимдин , Исакьдин ва Якьубдин гъвалахъ гъюн йивну дахьди .
40008012	Хъа Паччагьлугъдиз улупнайидар чІатинди мучІушназ утІурккиди : душваъ зурба ишубна суза хьибди .
40008013	Хъа Исайи юзбашийиз гъапи : — Гъарах , яв хъугънайивалиинди увуз хьибди . Дугъан гъуллугъчи гьадмусяаьт сагъ гъахьнийи .
40008014	Иса Петрин хулаз гъафиган , Дугъаз цІа алди дахънайи дугъан сижарбаб рякъюру .
40008015	Иса дугъан хилик куркІу , дугъ’ин али цІа улдубчІву , ва сижарбаб , гъудужвну , Дугъан гъайгъушнаъ учІву .
40008016	Хябяхъ гъабшиган , Исайихьна жинар кучІвнайи хайлин адмийир хъади гъафнийи . Дугъу Чан гафниинди дурарикан жинар ктаънийи ва вари иццрудар сагъ гъапІнийи .
40008017	Му ляхнар Ишая пайгъамбрин мелзналан дупнайи : « Дугъу ихь уьзрар Чаина гъадагъну ва ухьу сагъ гъапІну » , — кІуру гафар кІулиз удучІвбаз гъашидар вуйи .
40008018	Чан гъваларихъ гизаф халкь уч духьнади дябкъну , Исайи ученикариз люткейиъди гьюлин тмуну гъирагъдихъна гъягъюз амур гъапІнийи .
40008019	Гьадмуган сар къанунчийи , дугъан багахьна дуфну , гъапнийи : — Мялим ! Уву наана гъушишра , узу Увухъди гъидиза .
40008020	Исайи дугъаз кІуру : — Сулариз мугъарйир , завун ничхрариз мукьар а , хъа Инсаниятдин Бализ кІул дивну дахъру йишв адар .
40008021	Ученикарикан сари Исайиз гъапи : — Я Агъа ! Узухьди сифте , душну , дукІнайи йиз адаш кивуз гъит .
40008022	Хъа Исайи дугъаз кІуру : — Узухъди гъач , хъа дийихнайидари чпин гъийихдар киври .
40008023	Иса люткейиъ эъган , Дугъан кьяляхъди ученикарра эънийи .
40008024	Саб дупну гьюл’ин гьациб тІурфан гъитІибккнийики , лепйири дурарин лютке ккапІуз саб цІибтІан имдайи . Хъа Иса даахнади гъахьнийи .
40008025	Думуган ученикари , дуфну , Иса хъиргну , Дугъаз кІуру : — Я Агъа ! Ухьуз саб чара апІин , ихь аьжал багахь дубхьна .
40008026	Исайи дурариз гъапи : — Фицдар гучІбяхяр дарнучва , хътругърудар ! Хъасин , гъудужвну , Дугъу микІлазна лепйириз яваш хьуз амур апІуру . Дурар лал шулу . Зурба архаинвал абхъру .
40008027	Дугъахъди хъайидари , мид’ин мюгьтал духьну , кІуйи : — Му мицир фуж вуйкІан — микІарра , гьюлра Чаз мютІюгъ шлур ?
40008028	Иса гьюлин тмуну гъирагъдихъ хъайи Гадарин кІуру юрдназ гъафиган , Дугъан улихьна накьварин хьарар-дюрхъяриан кьюр жинар кайидар утІурччвуру . Дурар гьадмукьан вягьшидар вуйики , гьадму рякъюъди сарихьанра гъягъюз шули гъабхьундайи .
40008029	Ва сабпну дурари чІигъар апІуз хъюгъю : — Яв учухъди фу вуяв , Аллагьдин Бай ? ! Вахт хьайизра учуз жаза тувуз дуфнана ?
40008030	Дурарихьан ярхладиси чІурдиин силарин аьхю лиж дарабгънайи .
40008031	Ва жинари Исайикан тІалаб апІуру : — Учу утІуккурайихъамина гьатму силариъ учІвузкьан гъит .
40008032	— Гъарахай , — гъапи Исайи . Дурарра , адмийириан удучІвну , силариъ учІвру . Гьадмусяаьт вари силар гъарзлансина гьюлизди урсру , ва вари штукк ккахьну йихуру .
40008033	Хъа силарин габнар жаргъну душну , шагьриъ гьаму чпиз гъябкъюбдикан : фици жинар кайидар сагъ гъапІнуш — варибдикан ктибтуру .
40008034	Гьадмуган шагьрин вари агьалйир Исайин улихьна удучІвуру ва , Думу гъяркъган , чпин юрдариан удучІвну гъарах кІури , миннатар апІуру .
40009001	Гьаддихъан Иса , люткейиъ эъну , тмуну гъирагъдихъ хъайи Чан шагьриз гъюру .
40009002	Ва магьа Дугъахьна , паралич дубхьну , сар ахниъ ахънайир хьади гъафи . Исайи , дурарин зурба хъугъвал дябкъну , паралич кайириз гъапи : — ЮкІв ижми апІин , Йиз бай ! Яв гунгьарилан хил алдабгъураза .
40009003	Мушв’ин сакьюдар къанунчйири чиб-чпикди гъапи : « Мугъу Аллагьдиз къаршу гафар кІура » .
40009004	Дурарин фикрар аьгъяди , Исайи гъапи : — Гьаз усал фикрар ичв юкІвариъ тІаърачва ?
40009005	Фу рягьят ву : « Яв гунгьарилан хил алдабгъураза » пуб , вая « гъудужвну лиц » пуб ?
40009006	Инсаниятдин Бализ жилиин гунгьарилан хил алдабгъуз гьюкум айиб учвуз аьгъю хьпан бадали , магьа лигай . Хъа Дугъу паралич кайириз : « Гъудужв кІуразавуз , гъадабгъну яв ахин , яв хулаз гъарах » , — кІуру .
40009007	Ва думу , гъудужвну , чан хулаз гъягъюру .
40009008	Му гъябкъю халкь мюгьтал гъахьи , ва дурари адмийириз мициб гьюкум туву Аллагьдин тярифар апІуз хъюгъю .
40009009	Ва гьадлинтина гъягъюрайиган , Исайиз налукар уч апІрушвахь деънайи Матта кІуру сар кас рякъюру ва дугъаз кІуру : — Узухъди гъач . Маттара , гъудужвну , Дугъахъди гъягъюру .
40009010	Хъасин , Иса Дугъан хулаъ суфрайихъ гутайиз гъюн йивну дахънайиган , хайлин налукар уч апІрударна гунагькрар дуфну , Дугъахъди ва Дугъан ученикарихъди деъру .
40009011	Му аьгьвалат дябкъну , фарисйири Исайин ученикариз кІуру : — Ичв Мялимди налукар уч апІурайидарихъдина гунагькрарихъди гьаз ипІура ?
40009012	Му гъеебхьган , Исайи гъапи : — Духтир сагъидариз ваъ , хъа аьзарлуйириз лазим ву .
40009013	Учву сабан « Гъурбан апІуб ваъ , хъа рягьим апІуб ккун апІураза » , — кІуру гафарин мяна аннамиш апІинай . Узу марцци касар ваъ , хъа гунагькрар дюз рякъ’ина хуз Дуфнайир вуза .
40009014	Хъасин , Исайихьна дуфну , Ягь’яйин ученикари гьерхру : — Учуна фарисйири кми-кмиди ушвар дисури шулча , хъа Яв ученикари гьаз ушвар дисурадар ?
40009015	Исайи дурариз кІуру : — Швушв хурайир чпихъди хъимбукьан гагьди , сумчрин хялар гьич пашман даршлуб аьгъданчвузхъа ! Хъа дурарихьан швушв хурайир гужназ гъадагъру вахт гъибди , ари гьадмуган дурари ушвар дисиди .
40009016	Гьич сарира йирси палатдик цІийи цІил ктривур , фицики , цІийиди киву цІил кубчІвган , хъана аьхю урхъ адабхъди .
40009017	Таза чяхирра йирси иржариъ убзри шулдар . Дици гъапІиш , иржарикан урхъар ктахьиди : чяхирра удубзиди , иржарра пуч хьиди . Хъа таза чяхир цІийи иржариъ убзру аьдат ву , думуган чяхирра , иржарра сагъди гъузди .
40009018	Исайи гьамци кІурайи вахтна , Дугъахьна магьа сар гьяким дуфну , Дугъаз икрам дапІну , кІуру : — Гьамусяаьт йиз риш йикІру гьялнаъ айиз . Уву дуфну , дугъ’ин Яв хил иливиш , думу чІивиди гъузди .
40009019	Иса , гъудужвну , дугъахъди гъягъюру . Дурарихъди ученикарра гъягъюру .
40009020	Му вахтна йицІикьюд йисандин арайиъ ифи хъибтри шлу уьзур кайи сар дишагьлийи , кьялхъянди дуфну , Исайин ккурттдин канчІлик хил кучру .
40009021	Фицики дугъу чав-чакди гьамци фикир гъапІнийи : « Эгер узу Дугъан палатдик анжагъ хил кубкІиш , узу сагъ хьидиза » .
40009022	Иса кьяляхъ илтІикІуру ва , думу дяркъну , кІуру : — Яв юкІв ижми апІин , Йиз риш ! Яв хъугъували уву сагъ гъапІунву . Ва дишагьли сабпну сагъ гъахьнийи .
40009023	Хъасин Иса гьякимдин хулаз гъушу . Душваъ учІвган , саламдин мукьмар йивурайидар ва ишларин гъугъ ипнайидар дяркъну , Исайи гъапи :
40009024	— Гьамлин удучІвай ; риш дукІнадар , хъа даахна . Дурар Дугъ’ин аьлхъюз хъюгъю .
40009025	Халкь удучІвган , Дугъу , риш айи хулаъ учІвну , дугъан хил гъибису , ва риш гъудужву .
40009026	Ва мидкан вари юрд вуйиси аваза гъарабгъу .
40009027	Иса гьадушв’ан гъягъюрайиган , « Ич язухъ апІина , я Давудгъярин Бай ! » — кІури , Дугъан кьяляхъди кьюр кур кас гъюз хъюгъю .
40009028	Хъа думу хулаъ учІвган , кур вуйидар Дугъан багахьна гъафи . Исайи дурариз кІуру : « Узхьан учву сагъ апІуз шулу пну , хъугъранчва ? » Дурари : « Ав , я Агъа ! » — гъапи .
40009029	Гьадмуган Исайи , дурарин уларик хил кучну , гъапи : — Ичв хъугънайивализ гъилигси ибшричвуз .
40009030	Ва дурариз рябкъюз хъюгъю . Хъа Исайи дурариз ижмишнаан гъадагъа дебккру : — Лигай гьа , мидкан саризра аьгъю дарибшри .
40009031	Хъа дурари , кІуруш , чІатинди удучІвган , думу вари юрд вуйибси , Дугъан аваза рабгъуру .
40009032	Уларихь акв гьибшдар удучІвубси , магьа Дугъахьна жинар кучІвнайивалиан чІал дибиснайир хъади гъафи .
40009033	Жинар ктаубси , чІал дибиснайир улхуз хъюгъю . Ва : « Израилиъ мициб ляхин саб вахтнара гъабхьиб дар ! » — кІури , халкь мюгьтал гъахьи .
40009034	Хъа фарисйири кІуйи : — Исайи жинар дурарин аьхюрихьан вуйи кьувватниинди ктаура .
40009035	Иса , жугьдарин мистариъ аьгъювалар улупури , Аллагьдин Паччагьлугъдикан Ужувлан хабар рабгъури ва гьар жюрейин уьзрарна иццрушнар кайидар сагъ апІури , шагьрарна гъулар вуйиси лицури гъахьну .
40009036	Халкьарин дестйир гъяркъган , Исайиз дурарин язухъ шулу , гьаз гъапиш дурар марччлихъан хътру марччарси , улдугну , кюмексузди айи .
40009037	Гьадмуган Чан ученикариз кІуру : — Иган гизаф а , хъа убгрудар цІиб .
40009038	Гьаддиз игнин Агъайиз , Чан игниз убгрудар гьаъ , кІури , ккарагай .
40010001	Мидин кьяляхъ саб ражари , Чан йицІикьюр ученикдиз Чахьна дих дапІну , инсанарикан жинар ктауз ва гьарсаб уьзур ва гьарсаб иццрушин сагъ апІуз кІури , Исайи дурариз жинарин зиин гьюкум тувру .
40010002	Магьа йицІикьюр ученикдин ччвурар : сарпир Петр кІури шлу Симон ва дугъан чве Андрей , Зеведейин бай Якьубна дугъан чве Югьан ,
40010003	Филип ва Варфоломей , Фома ва налукар уч апІру Матта , Алфейин бай Якьуб ва Фадей ,
40010004	Шимон Кананит ва кьандиси Иса масу туву Искариот лакІам хъайи Ягьуда .
40010005	Гьаму йицІикьюр кас Исайи , гьамциб насигьят тувну , гьаъру : — Жугьдар дарудар яшамиш шулайи йишвариз мягъянай ва Самарияйин саб шагьриъкьан муучІванай ;
40010006	хъа улдугну чарвйирси айи Израил халкьдихьна гъарахай ,
40010007	ва варишвариъ лицури , аьгъювалар улупури , Аьршарин Паччагьлугъ улубкьура кІури , хабар тувай .
40010008	Иццурайидар сагъ апІинай , гъийихдар чІиви апІинай , жузам кайидар марцц апІинай , жинар кучІвнайидарикан кадаай ; чІанади гъадабгъуб , чІанади тувай .
40010009	Кьял’ан идибтІру чІулиъ ивну , жвувахьди гъизилин , арсран , ясана йифрин пул , я тавра , я кьюб жар палат , я ликариин алахьрудар , ясана чумакъ рякъюз магъадабгъанай . Фицики лихрур ипІрубдиз лайикьлу ву .
40010010	
40010011	Учву фуну шагьриъ вая гъулаъ учІвишра , душваъ лайикьлу вуйи касдихь дергай ва , дилин удучІвну гъягъяйиз , гьадгъан хулаъ гъузай .
40010012	Хъа хулаъ учІвруган , хулан эйсийиз гьамци салам тувай : « Яв хулаъ мясляаьт ибшрияв » .
40010013	Эгер думу хал лайикьлу вуш , душваъ мясляаьт убчІвди . Эгерки думу хал лайикьлу даршиш , ичв мясляаьт учвухьна кьяляхъ хътабкиди .
40010014	Хъа эгер шли учву кьабул дарапІиш ва учвухъ хъпебехъиш , дугъан хул’ан вая гьадму шагьриан удучІвурайиган , ичв ликарик кайи биширугра кмиди кадабхьай .
40010015	Гьякьди кІуразачвуз : гъиямат йигъан , Содомна Гоморра шагьрариз гьадму шагьризтІан ужу хьибди .
40010016	Магьа Узу учву жанаврарихьна гьаърайи марччарси гьаъраза : битІарси фагьумлудар ва луфарси аьмал кадрудар йихьай .
40010017	Адмийирихьан ихтият апІинай , фицики дурари учву судариз гъахиди ва чпин мистариъ урччвиди .
40010018	Ва , учву Йиз ученикар ву кІури , гьякимдрарихьна ва паччгьарихьна гъахиди , дураринна аллагьсузарин улихь Узкан шагьидвал апІбан бадали .
40010019	Учву гъидисган , учву фу ва фици кІуруш , дидин гъайгъушнаъ махьанай , фицики гьадму арайиъ , учву фу дупну ккундуш , учвуз дишлади ачмиш апІиди ,
40010020	фицики думу учву ваъ , хъа учвуъ айи ичв Адашдин Рюгьну пиди .
40010021	Чвуччву чве йикІуз масу тувди , хъа адашди — бай . Веледари , абйир-бабариз къаршу удучІвну , дурар йихиди .
40010022	Йиз ученикар хьпаз лигну , учву варидариз даккун хьиди . Хъа шли аьхиризкьан аьгь гъапІиш , думу дюрхну хьиди .
40010023	Саб шагьриан учву утІуккруган , жара шагьриз жаргъай . Фицики дюзди кІуразачвуз : учву Израилин вари шагьрар-гъуларилан илдицну ккудубкІайиз , Инсаниятдин Бай гъиди .
40010024	Ученик чан мялимтІан заан дар , ва гьич сар гъуллугъчира чан агъатІан заан дар .
40010025	Ученик — чан мялимсир , хъа гъуллугъчи чан агъасир гъахьиш , рази духьну ккун .
40010026	Гьаци вуйиган , адмийихъан гучІ мапІанай : учв ачухъ даршлу гьич саб гьитІибкІуб адар ва ашкар даршлу гьич саб жиниб адар .
40010027	Узу учвуз мучІушнаъ кІурайиб аквнахь йипай , ва Узу ичв ибахъ гъапиб гъваълан атІабгну йипай .
40010028	Беден йибкІрударихьан гучІ мапІанай , фицики дурарихьан рюгь йикІуз шулдар ; хъа ичв беденра дубкІну , жегьеннемдиъ ичв рюгьра пуч апІуз Удукьрурихьан гучІ апІинай .
40010029	Саб кепкихъ кьюб гъуланжакьв масу тувдаринхъа ? Ичв Адашдиз даккунди дурарикан гьич сабра жил’ина абхъидар .
40010030	Ичв кІул’ин али чІарарра кмиди Дугъу гьисаб дапІна .
40010031	Гьаддиз гучІ мапІанай : гизаф гъуланжакьвартІан учву заан вучва .
40010032	Гьаддиз Узу адмийирин улихь кьабул гъапІу гьарсар кас Узура Йиз Адашдин улихь кьабул апІидиза .
40010033	Хъа шли Узу адмийирин улихь кьабул дарапІиш , думу Узура Йиз Адашдин улихь кьабул апІидарза .
40010034	Учву фикир мапІанайки , Узу жилиина мясляаьт хуз Дуфнайир ву кІури ; Узу мясляаьт хьади ваъ , хъа дяви хьади Дуфнайир вуза .
40010035	Фицики Узу адашдихьан — бай , дадайихьан — риш , сижарихьан — швушв жара апІуз дуфназа .
40010036	Ичв хизандиъ айидар учвуз вартІан пис душмнар хьиди .
40010037	УзутІан чан адаш вая дада артухъ ккун гъапІур Узуз лайикьлу вуйир дар ; ва УзутІан чан бай вая риш артухъ ккун гъапІур Узуз лайикьлу дар .
40010038	Хъа фуж , хач чан кьял’ин алди , Йиз кьяляхъди дарфиш , гьадмура Узуз лайикьлу дар .
40010039	Шли чан уьмур уьбхюз чарйир гъизигиш , дугъан думу дубгди , хъа Узу бадали чан уьмур пуч гъапІуриз ккудудубкІру уьмур хьибди .
40010040	Учву кьабул апІрури Узу кьабул апІура , хъа Узу кьабул апІрури Узу му дюн’яйиз Гьаур кьабул апІура .
40010041	Пайгъамбар , думу пайгъамбар хьпаз лигну , кьабул апІруриз пайгъамбризсиб пешкеш хьибди , ва дугъри кас , думу дугърир хьпаз лигну , кьабул апІруриз , дугъри касдиз туврубсиб пешкеш хьибди .
40010042	Хъа шли , Йиз ученик хьпаз лигну , гьаму бицІисдарикан сарнуриз саб кІифкьан мичІли шид тувиш , гьякьди кІуразачвуз , дугъаз чан пешкеш хьибди .
40011001	Чан йицІикьюр ученикдиз табшуругъар тувну ккудукІиган , Иса , дилин удучІвну , Галилей уьлкейин шагьрариз аьгъювалар улупуз гъягъюру .
40011002	Дустагъдиъ айи Ягь’яйи , Месигь Исайин ляхнарикан гъеебхьган , чан ученикарикан кьюр дугъаз гьамци пуз гьау : « Гъюз ккайи Месигь Уву вуна , даршиш жарариз ккилигуча ? »
40011003	
40011004	Исайи дурариз жаваб туву : — Учвуз рябкъюрайиб ва ебхьурайиб вари , душну , Ягь’яйиз кидибтай :
40011005	кур вуйидариз рябкъюра , ликудар лицура , хамран уьзур кайидарин хам марцц шула , кар вуйидариз ебхьура , гъачІидар чІиви шула ва касибариз Ужувлан хабар рабгъура .
40011006	Шли Уз’ина вуйи хъугъвал дубградарш , думу бахтавар ву .
40011007	Дурар гъушу вахтна Исайи халкьдиз Ягь’яйикан пуз хъюгъну : — Ягь’яйихьна ичІи чюлиз фтиз лигуз гъушнийчва ? МикІлу тІубччвурайи чІеъдиз лигуз гъушнинчвахъа ?
40011008	Шлиз лигуз гъушунчва дина ? Багьа палтар али касдиз ? Багьалу палтар алидар паччгьарин дараматариъ ади шулу .
40011009	Дици даш , шлиз лигуз гъушунчва учву ? Пайгъамбриз лигуз ? Ав , кІуразачвуз , пайгъамбартІан аьхюриз лигуз гъушунчва .
40011010	Гьадму Ягь’яйикан ву гьамци дибикІнайиб : « Магьа , Яв улихьди Узу Йиз кас гьаъраза : дугъу Яв улихь Яв рякъ ккабалгиди » .
40011011	Дюзди кІуразачвуз : жиларин зиин дишагьлийикан гъахьидарик штуан апІру Ягь’ятІан зурба кас гъахьундар , хъа Аьршарин Паччагьлугъдиъ айидарикан варитІан бицІир думутІан зурба ву .
40011012	Штуан апІру Ягь’яйин вахтарихъанмина гьамусдиз Аьршарин Паччагьлугъ , саспидар дидиъ гужниинди учІвуз чалишмиш шулашра , мюгькамди артмиш шула .
40011013	Фицики Ягь’я гъяйиз вари пайгъамбрари ва Мусайин къанунди мидкан улихь ккимиди дупна .
40011014	Учвуз ккундуш , Гирами китабариъ дупнайиси , дуфну ккуни Ил’яс пайгъамбар Ягь’я ву .
40011015	Ебхьуз ибар кайидариз гъит ебхьри !
40011016	Хъа гьаму заманайин насил шлихь тевза ?
40011017	Дурар , чиб-чпиз чІигъар апІури , раццариъ гьамци кІури деънайи бицІидариз ухшар ву : « Учу учвуз швутІрамар йивури гъахьунча , хъа учву ялхъвнаркьан гъапІундарчва ; учу учвуз ишлар апІури гъахьунча , хъа учву ишузкьан гъишундарчва » .
40011018	Ягь’я гъафну , дугъу ипІурдайи ва убхъурдайи , дурари дугъаз « Дугъаъ жин а » кІуйи .
40011019	Инсаниятдин Бай гъафну , Дугъу ипІуру ва убхъуру , ва дурари Дугъаз : « Лигай , магьа уьж ва пияниска , налукар гъюдюхрударинна гунагькрарин дуст » , кІура . Аькьюллувал ляхнариинди улупну ккун .
40011020	Хъасин Исайи вартІан гизаф Чав аьламатар улупу шагьрариз тягьнийир йивуз хъюгънийи , гьаз гъапиш дурари чпин гунгьар гардандиъ гъидисундайи .
40011021	— Гьял пис хьибдияв , Хоразин ! Гьял пис хьибдияв , Вифсайда ! Учвуз Узу улупу гьяйбатар Тириз ва Сайдайиз гъяркънийиш , дурарин агьалйири ухдитІан , чпихъ яснан палтар хъахьну ва кІул’ин рюкъ алабхьну , тахсрар чпин гардандиъ дисидийи .
40011022	Амма кІуразачвузки : суддин йигъан учвузтІан Тиризна Сайдайиз рягьятди хьибди !
40011023	Хъа увура , Кафернагьум , аьршаризкьан за хьибдиза кІурайна ? Ваъ , гурбагуриъ абхъдиву , фицики учвухь улупу аьламатнан ляхнар Узу Содомдиъ улупнийиш , думу гьамусра сагъ-саламатди гъубздийи .
40011024	Гьаддиз кІуразачвузки , гъиямат йигъан учвузтІан Содомдин агьалйириз рягьятди хьибди .
40011025	Хъасин Исайи гъапи : « Адаш , заваринна жиларин Агъа ! Аьяндрарихьанна аькьюллударихьан гьитІибкІнайиб бицІи касариз ачухъ апІбаз Увуз чухсагъул !
40011026	Ав , Адаш , Увуз думу Яв ужувлан ният гьаци дубхьну ккундувуз .
40011027	Йиз Адашди Узуз вари тувну . Адашдилан гъайри , Бай фуж вуш , саризра аьгъдар , ва БализтІан гъайри , Адаш саризра аьгъдар . Хъа Бали шлиз ачмиш гъапІиш , гьадгъаз Адаш аьгъю хьиди .
40011028	Эргну хъадахънайидар вари Узухьна гъачай , ва Узу учвуз рягьятвал тувдиза .
40011029	Узу гъюдлир ва фурс ктрур вуза . Йиз табшуругъарин юрккагъ учв’ин иливай ва Узхъан вари дубгъай — архаинвал хьибдичвуз .
40011030	Гьаз гъапиш Узу учвухьна тувру юрккагъ — уж’вал ву , ва Узу учв’ин иливру гъагъра пучІуб ву » .
40012001	Саб султ йигъан Иса дяхин дубзнайи хутІлиантина гъягъюру . Гаш дубхьнайи Дугъан ученикари , дяхнин кІулар улдутІну , китІишну , итІуз хъюгъру .
40012002	Му гъябкъю фарисйири Исайиз гъапи : — Магьа Яв ученикари султ йигъан Къанунди гъадагъа дапІнайи ляхин апІура .
40012003	Хъа Исайи дурариз кІуру : — Чазна чахъди хъайидариз гаш гъабхьи вахтна Давудри гьапІнуш , Гирами китабариан гъурхундарнучва ?
40012004	Фици думу Аллагьдин хулаъ учІвнуш ва дугъуна дугъахъди хъайидари я чаз , я чан юлдшариз итІуз гъадагъа вуйи , хъа анжагъ маллйиризтІан итІуз ихтияр адру Аллагьдиз бахш дапІнайи уьлер фици гъитІнуш , гъурхундарнучва ?
40012005	Ясана учву , Аллагьдин хулаъ маллйири султ йигъандин къайда чІур апІурашра , дурар тахсиркрар гьисаб дарапІбакан Къанундиъ гъурхундарнучва ?
40012006	КІуразачвузки : мушвахь Аллагьдин халтІанра зиина Вуйир хьа .
40012007	Эгер учвуз : « Гъурбан апІуб ваъ , хъа рягьим апІуб ккундузуз » , кІуру гафарин мяна аьгъяйиш , учву тахсир ктрудар тахсиркар ву , пидайчва ,
40012008	фицики Инсаниятдин Бай султ йигъ’инра Агъа ву .
40012009	Хъасин Думу жугьдарин мистаз гъягъюру .
40012010	Душваъ хил деебццнайи сар кас айи . Исайик саб тахсир кипбан бадали , маллйири Дугъхьан гьерхру : — Мусайин Къанундиинди султ йигъан иццурайир сагъ апІуз хай шулин ?
40012011	Исайи дурариз гьамци жаваб туву : — Учвкан сарира султ йигъан ичІаъ абхъу чан чарва ададабгъди гъибтрин ?
40012012	Хъа чарватІан инсан гизаф багьа даринхъа ? Гьаци вуйиган , султ йигъанра уж’вал апІуз хай шулу .
40012013	Хъасин Исайи хил деебццнайириз кІуру : — Яв хил гьачІабкк . Дугъу хил гьачІабккуру , ва гьадмусяаьт думу гьатмуну хилси сагъ шулу .
40012014	Душв’ан фарисйири , чІатинди удучІвну , Иса фици пуч апІуруш , йикьрар йитІуру .
40012015	Хъа Исайиз мидкан аьгъю шулу ва дишла удучІвну гъягъюру . Дугъан кьяляхъди гизафдар гъягъюру , ва Дугъу иццурайидар вари сагъ апІуру .
40012016	Ва Чакан шлизкІа жарадариз пуб гъадагъа апІуру .
40012017	Му вари мици , Аллагьди Ишая пайгъамбрин мелзналан гьамци гъапиб кІулиз удубчІвбан бадали гъабхьнийи :
40012018	« Магьа Узу кадагънайи Йиз Гъуллугъчи . Узуз Ккунир . Дугъ’ин Йиз юкІв рази ву . Дугъахьна Йиз Рюгьра гьаъраза . Ва Дугъу вари жугьуд дару халкьариз , гьякьвалин вахт улубкьна кІури , хабар тувди .
40012019	Думу я гьюжатназ удучІврур дар , я чІигъар апІрур дар , ва кючйириъ саризра Дугъан сес ебхьидар .
40012020	Дугъу , улубкьну ккуни гьякьвал гъалибвалихьна дархидикьан гагьди , дюбгъну кебхнайи чІеъ ктубтІидар ва хъудубгурайи гъахма ктІубшвидар .
40012021	Ва вари миллетари Дугъахъ йирфар хъирчну хьибди » .
40012022	Дидин кьяляхъ Исайихьна , жинар кади , дярябкъру ва чІал дибиснайи сар кас хуру , Дугъу думу кас сагъ апІуру , гьаци думу чІалниинара гъюру ва дугъан улариз рябкъюзра хъюгъру .
40012023	Му ляхниин вари халкь аьжайиб шулу ва дурари гьамци кІуру : « Гьаяман гьаму Давудгъярин Бай вушул гьа ? »
40012024	Хъа мидкан деебхьну , фарисйири кІуру : — Дугъу жинар жараси ваъ , хъа жинарин аьхюр вуйи Велзевулин кьувватниинди ктаура .
40012025	Амма Исайи , дурарин фикрар аьгъяди , гьамци гъапи : — Чан айитІ душманвал ади , пай гъабши гьарсаб паччагьлугъ ичІи шул , арайиъ душманвал айи я саб шагьур , я саб хизан гъудрубзур .
40012026	Эгер шейтІни шейтІан ктаураш , думу чав чаз къаршу дубхьна : дидин паччагьлугъ фици сагъди гъубздихъа ?
40012027	Ва эгер Узу жинар Велзевулин кьувватну ктаураш , ичв адмийири дурар шлин кюмекниинди ктаура ? Магьа гьамди учву гьякь дарувал улупура .
40012028	Дугъриданна , Узу жинар Гирами Рюгьниинди ктаураш , ичв арайиз Аллагьдин Паччагьлугъвал магьа хъубкьна .
40012029	Гьаци дарш сарихьанра , гуж кайирин хулаз дуфну , душв тІараш апІуз хьибдар — эгер эйси йитІну адарш ; гъийитІган , хал тІараш апІуз шул .
40012030	Фуж Узухъди дарш , думу Узуз къаршу ву ва шли Узухъди уч апІурадаш , дугъу зяя апІура .
40012031	Гьаддиз кІуразачвуз : адмийирин гьарсаб гунгьилан ва Аллагьдиз къаршу гафналан хил алдабгъиди , хъа Гирами Рюгьназ къаршу гафналан хил алдабгъидар .
40012032	Эгер шли Инсаниятдин Бализ къаршуди чІуру гаф гъапиш , дугълан хил алдабгъиди , хъа шли Гирами Рюгьназ гъапиш , дугълан я гьамус , ясана гъюз имбу уьмриъ хил алдабгъидар .
40012033	Учву гьарра ва дидин йимишра гъяниб ву йипай , ясана гьарра ва дидин йимишра чІуруб ву йипай ; гьар йимишдиз лигну аьгъю шулу .
40012034	Эй битІракан гъахьидар ! Учвхьан , пис юкІвар ади , ужуб гаф пуз фици хьибдичвухьан ? ! Фицики инсандин мелз , чан юкІв фти абцІнаш , гьаддикан улхури шулу .
40012035	Ужур касди чан хазнайиан ужуб , хъа чІуру касди чан хазнайиан чІуруб адабгъуру .
40012036	КІуразачвузки , инсанари чпин гьарсаб гьавайи гафнан жаваб гъиямат йигъан тувди .
40012037	Фицики , яв гафариз дилигну , уву гьякь вая нягьякь апІиди .
40012038	Гьадмуган къанунчйириканна фарисйирикан бязидари Исайиз кІуру : — Мялим ! Учуз уву АллагьдихьантІан даршлу саб аьламат улупну ккундучуз .
40012039	Хъа Исайи дурариз жаваб вуди гъапи : — Хътругъру ва аьрбатан гьамусдин адмийири аьламатнан лишнар улупуб ккун апІура , хъа дурариз , Юнус пайгъамбрин кІул’ина гъафи аьламатналан гъайри , жара аьламат рябкъидар .
40012040	Юнус пайгъамбар фици шубуд йигъанна шубуд йишван зурба балугъин фуниъ ади гъахьнуш , гьаци Инсаниятдин Байра шубуд йигъанна шубуд йишван жилин айитІ хьиди .
40012041	Гъиямат йигъан суд апІру вахтна Ниневия шагьрин агьалйир гьамусдин адмийирин гунгьарин шагьидарди гъудужвиди , фицики дурари Юнусди улупу аьгъюваларихъ хъебехъну , гунгьар гардандиъ гъидисну ; хъа мушвахь ЮнустІанна зурба Вуйир хьа .
40012042	Гъиямат йигъан суд апІру вахтна кьиблайин паччагь-ханумди , гьамусдин адмийириз къаршу гъудужвну , дурар тахсиркар апІиди , фицики думу дюн’яйин тму кІулиан Сулеймандин фагьумлувалихъ хъпехъуз гъафнийи ; хъа магьа мушвахь СулеймантІан зурба Вуйир хьа .
40012043	Чиркин рюгь , инсандиан удубчІвиган , шид адрушвариъ либцури , чаз архаинвал абгури шулу , дибрихъиган ,
40012044	кІуру : « Узу утІубкку йиз хулаз хътабкидиза » . Хътабкубдиз хал ичІиди , ичІибкнади ва марцц дапІнади рябкъюру .
40012045	Гьадмуган диди , дубшну , хъана ургубсан жин чахъди хуру , дурар дугъаъ учІвну яшамиш шулу , ва думу касдиз улихьдитІан гьамус артухъ пис шулу . Гьациб хьибди гьамусдин хътругъру адмийиризра .
40012046	Исайи халкьдиз гьаму гафар кІури имиди , магьа Исайин дадана чвйир дуфну , Дугъахъди гаф-чІал апІуз ккунди , чІат дугъужвнади шулу .
40012047	Ва сар шли-вуш Дугъаз кІуру : — Магьа Яв дадана чвйир , Увухъди гаф-чІал апІуз ккунди , чІат дийигъна .
40012048	Чаз гьамци гъапириз Исайи кІуру : — Йиз дада фуж ву ва Йиз чвйир фужар ву ?
40012049	Хъа Чан ученикарихьинди хил гьачІабккну , кІуру : — Магьа Йиз дада ва Йиз чвйир ,
40012050	фицики Аьршарин Йиз Адашдин гаф тамам апІрур Йиз чвера , чира , дадара вуйиз .
40013001	Гьадму йигъан хул’ан удучІву Иса Галилей гьюлихъна душну деъру .
40013002	Дугълан гизаф халкь илтІибшнийи , ва гьаддиз Думу люткейиъ эънийи , хъа халкь гьюлин гъирагъдихъ гъубзнийи .
40013003	Исайи дурариз , аьгъювалар улупури тахалусариинди гизафдарикан гъапнийи . Дугъу кІуру : — Сар нежбер тум убзуз удучІвуру .
40013004	Убзурайиган , гьацІар удрар рякъюхъ дахьру — дурар , жакьвар дуфну , удуру .
40013005	Сакьюдар удрар гъван ккайи , руг цІибтІан алдру йишв’ина дахьру , ва дурар ухди ктучІвуру , гьаз гъапиш ругдин гъат чІиллиб вуйи .
40013006	Ригъ гъапІган , дурар чурхуру , ва , ччивар зяифди хьпаз лигну , ерццуру .
40013007	ГьацІар удрар зазарин тумрягъ гъяхьру , ва аьхю гъахьи зазари дурар ккаъру .
40013008	Хъа садар удрар авадан ругдик кахьру , дурари бегьер хуру : фундари — варж , фундари — йирхьцІур , хъа фундари — сумчІур ражари артухъ .
40013009	Шлин ибариз ебхьураш , гъит ебхьри .
40013010	Багахь духьну , ученикари Дугъхьан гьерхру : — Уву халкьдиз тахалусариинди гьаз кІурава ?
40013011	Дугъу дурариз жаваб вуди кІуру : — Гьаз гъапиш учвуз Аьршарин Паччагьлугъдин сирар аьгъю хьуб тувначвуз , хъа имбудариз тувнадар .
40013012	Фицики шлиз аш , дугъаз хъана тувди ва артухъра хьибди , хъа шлиз адарш , айибра тадабгъиди .
40013013	Гьаддиз дурариз тахалусариинди кІураза , дурариз , лигурашра , рябкъюрадар , хъпехъурашра , ебхьурадар ва гъаври ахърадар .
40013014	Ишая пайгъамбри магьа гьамци дупнайиб дурариин улубкьура : « Учвуз ебхьуз гъеебхьунчвуз , хъа гъавриъ ахъидарчву , учвуз рябкъюз гъябкъюнчвуз , хъа мучІуди гъуздичва .
40013015	Гьаз гъапиш му инсанарин юкІвар хъунти духьна . Дурарин ибариз читиндитІан ебхьури имдар . Дурариз , улар уьлчІюкьнамиди , фукІара рябкъидар . Гьаци дубхьнаки , дурариз рябкъюзра рябкъюри имдар . Ебхьузра ебхьури амдар , ва хъунти юкІвар гъавриъ ахърадар , ва , чпи сагъ апІбан бадали , Аллагьдихьинди илтІикІидар » .
40013016	Учву , улариз рябкъюрайидар ва ибариз ебхьурайидар , бахтаврар вучва !
40013017	Фицики дюзди кІуразачвуз : гизаф пайгъамбраризна марцци касариз учвуз рябкъюрайиб рябкъюз ккундийи , хъа гъябкъюндар , ва учвуз ебхьурайиб ебхьуз ккундийи , хъа гъеебхьундар .
40013018	Магьа тум убзрурикан вуйи тахалусдин мяна :
40013019	Аьршарин Паччагьлугъдикан гаф гъеебхьиган , дидин гъаври даршулайи гьарсар касдихьна иблис гъюру ва дугъан кІваъ дубзнайиб гьитІибкІуру : рякъ’ина ахьу удрар магьа гьадму ву .
40013020	Гъван ккайи йишв’ина ахьу удрари , Аллагьдин гаф деебхьну , дишла шадди кьабул апІрур вуйиб улупура .
40013021	Хъа дугъакк ччив ккадар , гьаддиз думу цІиб вахтназтІан дар . Аллагьдин гаф себеб вуди чахъ хъергруган , ясана саб хатІа-бала гъядябхъруган , думу гьадму сяаьт гафнахьан гьудучІвуру .
40013022	Зазар-варжйиригъ дахьу удрари Аллагьдин гаф деебхьну , гьар йигъандин гъайгъушнари ва девлетназ вуйи нефсну ккагънайи кас улупура . Мицир касдиъ гафну бегьер тувдар .
40013023	Авадан ругдик кахьу удрари , Аллагьдин гаф деебхьну , дидин гъавриъ ахъру кас улупура . Ари гьадму варж , йирхьцІур , вая сумчІур ражари артухъ бегьер туврайи удрариз ухшар ву .
40013024	Исайи халкьдиз сабсана тахалус ктибтуру : — Аьршарин Паччагьлугъ магьа гьамдиз барабар ву : сар касди чан хутІлиъ марцци тум убзуру .
40013025	Адмийир даахнайиган , дугъан хайир даккни кас дуфну , дубзнайи хутІлиъ ачІлин тум дабгъуру .
40013026	Чар ктубчІвуру . Дяхни кІул апІуз хъюгъган , адмийириз душвягъ ачІалра ктубчІвури рябкъюру .
40013027	Ва хулан эйсийихьна дуфну , дугъан лукІари кІуру : « Учу яв хутІлиъ гъубзуб марцци тум вуйич , аьхир . Душваъ ачІал наънан арайиз гъафну ? »
40013028	Дугъу дурариз кІуру : « Думу йиз хайир даккни касди гъапІуб ву » . Хъа лукІари кІуру : « Увуз ккундуш , душну ачІал апІуча ? »
40013029	Дугъу кІуру : « Ваъ , ачІал апІруган , дяхинра уьчІюбгъиди .
40013030	Иган хъубкьайиз , дяхнихъди ачІалра гъибтай . Иган хъубкьган , узу иган убгрудариз пидиза : сифте ачІал дапІну , цІигъ ургбан бадали , дурар гъварч-гъварчди йитІай , хъа дяхин йиз танхаризди уч апІинай » .
40013031	Исайи дурариз хъана жара тахалус ктибтуру : — Аьршарин Паччагьлугъ магьа гьамдиз ухшар ву : сар касди бистниъ бицІи дил кивру .
40013032	Дил , учв варитІан бицІиб вушра , хъубкьган , думу , бистниъ варитІан аьхюб дубхьну , гьарси шулу , гьаци вуйиган дидигъна завун ничхрар гъюру ва дидин циркларигъ мукьар апІуру .
40013033	Исайи дурариз хъана жара тахалус ктибтуру : — Аьршарин Паччагьлугъ , дишагьлийи , гъадабгъну , шубуб сеъ хюйик капІну , хамир вари утуз гъибту дуниз ухшар ву .
40013034	Гьамрар вари Исайи халкьдиз , тахалусар хури , ктитури гъахьну , ва , тахалус дархиди , фукІара кІури гъахьундар .
40013035	Исайи тахалусариинди пуб пайгъамбрин мелзналан улдучІву гьаму гафар кІулиз удучІвбаз вуйи : « Узу улхруган , тахалусариинди улхидиза , ва дюн’я ккебгъхъанмина вуйи сирар тахалусариинди кдитидиза » .
40013036	Хъасин уч духьнайи халкьдихьан гьудучІвну , Иса хулаз гъюру . Дугъан ученикарра Дугъахъди гъюру , ва хулаъ чпитІан амдру вахтна дурари Дугъкан тІалаб апІуру : — Учу хутІлиъ ктубчІву ачІликан вуйи тахалусдин гъаврикк ккаъ сарун .
40013037	Ва Дугъу жаваб вуди гъапи : — Марцци тум убзурайир Инсаниятдин Бай ву .
40013038	ХутІил дюн’я ву , марцци удрар Аллагьдин Паччагьлугъдиъ айи касар ву ; хъа ачІал иблисдин баяр ву .
40013039	Дурар гъурзу душман иблис ву , иган убгувал гъиямат йигъ ву , хъа иган убгрудар малайикар ву .
40013040	Гьаци вуйиган , фици ачІал дапІну , укІ цІигъ убгуруш , гьаци хьибди аьхирзамандин вахт улубкьиган :
40013041	Инсаниятдин Бали Чан малайикар гьаъди , дурари Дугъан Паччагьлугъдиъ айи вари гунагькрарна къанунсуз ляхнар апІурайидар гъядягъну , уч апІиди
40013042	ва дурар жегьеннемдин цІигъна гатІахьиди ; душваъ зурба ишуб , суза-фигъан абхъди .
40013043	Гьадму вахтна дугъри касари чпин Адашдин Паччагьлугъдиъ ригъдиси нур тувди . Ебхьуз ибар кайидариз гъит ебхьри .
40013044	Аьршарин Паччагьлугъ магьа гьамдиз барабар ву : сар касди , хутІлиъ жиликк хазна гъибихъган , думу чан айиси ккивру . Дугъу , кьадар адрукьан шад духьну , чаз айи-адруб вари масу тувну , гьадму хутІил чазди гъадабгъуру .
40013045	Аьршарин Паччагьлугъ магьа гьамдизра ухшар ву : Сар алверчийи багьалу гавагьирар агури шулу .
40013046	Саб ражари дугъаз уларин акв гъабхрубсиб успагьи гавагьир масу туври рябкъюру , ва дугъу , душну , чаз айи-адруб вари масу тувну , гьадму гавагьир гъадабгъуру .
40013047	Аьршарин Паччагьлугъ магьа гьамдизра ухшар ву : балугъчйири гьюликк чул ккипру ва гьар жюрейин балугъар дисуру .
40013048	Чул абцІган , думу гъирагъдихъна ктабгъуру , ва , дидин гъвалахъ деъну , ужудар гъюдюхну , чІурудар гатІахьуру .
40013049	Гьаци хьибди гъиямат йигъан : малайикар гъиди ва дурари дугъри касарихьан писдар жара апІиди ,
40013050	ва дурар жегьеннемдин цІигъна гатІахьиди . Душваъ зурба ишуб , суза-фигъан абхъди .
40013051	Исайи дурарихьан гьерху : — Гьамдин варибдин гъавриъ ахъунчву ? Дугъаз дурари : « Ав » , — гъапи .
40013052	Исайи дурариз гъапи : — Гьаддиз Аьршарин Паччагьлугъ аьгъю гъапІу гьарсар къанунчи , чан сундхиан гьам цІийиб , гьамсана йирсиб адабгъурайи хулан эйсийиз ухшар ву .
40013053	Гьаму тахалусар кидитну ккудубкІган , Иса дилин гъушу .
40013054	Чан багъри шагьриз дуфну , дугъу жугьдарин мистаъ халкьдиз аьгъювалар улупуз хъюгъю . Вари мюгьтал духьнайи : — Мугъан мукьан фагьум ва кьувват наънан вуйкІан ? — кІуйи дурари . —
40013055	Думу харатчийин Бай даринхъа ? Дугъан дадайиз Мар’ям кІурдаринхъа , Дугъан чвйирра Якьуб , Юсуф , Симон ва Ягьуда даринхъа ?
40013056	Дугъан чйирра вари ухьухъди хъадаринхъа ? Дугъан му вари кьудрат наънан вуйкІан ?
40013057	Дурариз Дугъахъ хъугъуз ккун гъабхьундайи . Исайи дурариз гъапи : — Гьюрмат адру пайгъамбар хьуб мумкин дар , хъа чан багъри шагьриъ ва хулаъ пайгъамбриз гьюрмат ади шулдар .
40013058	Исайи душваъ , дурарин хъугъвал адрувализ дилигну , улупуз ккайи гизаф аьламатар улупундайи .
40014001	Гьадму вахтари Галилей уьлкейин гьякимдар Гьироддиз Исайикан хабар шулу .
40014002	Дугъу чан гъуллугъчйириз кІуру : — Думу кас якьинди штуан апІру Ягь’я ву . Думу , гъачІихъан , чІиви духьна , гьаддиз дугъхьан гьацдар аьламатар улупузра шула .
40014003	Гьиродди гьаддиз гьамци фикир гъапІнийи : улихьнаси дугъу чан чве Филипдин хпир Иродиадайин кІуллан Ягь’я дидисну , зунжрарихъди йитІну , дустагъдиъ итнийи .
40014004	Ягь’яйи Гьироддиз , яв чвуччвун хпирихъди хьуз хай шулдар , гъапнийи .
40014005	Ва Гьироддиз Ягь’я йикІуз ккун гъабхьнийи , амма халкьдихьан гучІбу гъакІундайи , гьаз гъапиш халкьди Ягь’я пайгъамбар ву кІури гьисаб апІурайи .
40014006	Гьирод бабкан гъаши йигъан Иродиадайин шуру шадлугъназ дуфнайидарин улихь ялхъван гъапІнийи , ва Гьироддиз ялхъван кьабул гъабхьнийи .
40014007	Гьирод гьадмукьан рази гъахьнийики , дугъу шуру фу тІалаб гъапІишра , гьадму кІули адабгъуз ху гъапІнийи .
40014008	Шурура , чан дадайи алаъну , гьамци гъапнийи : — Гьамшвахь ва гьамусяаьт узуз ленгерийиъди штуан апІру Ягь’яйин кІул алдабтІну аьбкъин .
40014009	Паччагьди , учв фукьан пашман гъахьнушра , хяларин улихь ху апІбаз лигну , шуран улихьна Ягь’яйин кІул алдабтІну хуз буйругъ тувру .
40014010	Ва гьаъдари дустагъдиъ Ягь’яйин кІул алдабтІуру .
40014011	Дугъан кІул , дубхну , шурахьна тувру , шурура чан дадайихьна гъабхуру .
40014012	Хъасин Ягь’яйин ученикар дустагъдиз дуфну , дугъан беден гъадабгъну дубхну , накьвдик кивру , хъасин дурари , Исайихьна душну , гъабхьиси вари ктибтуру .
40014013	Му хабар гъеебхьу Иса , люткейиъ эъну , фужкІа адру саб халват йишваз хъапІну , гъягъюру , хъа мидкан хабар дубхьну , адмийир , чпин шагьрар гъитну , Дугъан кьяляхъди ликри гъягъюз хъюгъю .
40014014	Люткейиан удучІву Исайиз аьхючІвеъ халкь уч духьнади рябкъюру ва , дурарин язухъ дубхьну , Дугъу уьзрар кайидар сагъ апІуру .
40014015	Хябяхъ гъабшиган , Исайихьна дуфну , ученикари Дугъаз кІуру : — Му йишв касра адру йишв ву , вахтра сарун кьан дубхьна , халкьар деет , гъит дурари , багарихь хьайи гъулариз душну , чпиз ипІруб гъадабгъри .
40014016	Хъа Исайи дурариз кІуру : — Дурар наанакІа гъягъюб лазим дар , дурариз ипІруб учву тувай .
40014017	Ученикари Дугъаз гъапи : — Учухь мушваъ , хьуб уьлна кьюб балугътІан гъайри , фукІа хьадарчухь .
40014018	Исайи ученикариз , дурар Чахьна аькъин , кІуру .
40014019	Ва халкьдиз майдандиин деуб амур дапІну , гьадму хьуб уьлна кьюб балугъ гъадагъну , завузди дилигну , Аллагьдин ужувлакк ккахьри , дупну , уьлер гьудутІну , ученикарихьна тувру , хъа дурари халкьдиз тувру .
40014020	Вари халкьди ипІуру , тухъ шулу ва хъиригъу кьацІари йицІикьюб тавра ацІру .
40014021	Уьлна балугъ гъипІу жиларин кьадар хьуд агъзурихьнакьан вуйи . Дурарихьна хъана дишагьлийирина бицІидарира гъипІнийи .
40014022	Мидин кьяляхъ Исайи , Чав сабан халкь гьаъри имиди , Чан ученикариз люткейиъ эъну , Галилей гьюлин тмуну гъирагъдихъна сирнав апІуб амур апІуру .
40014023	Халкь алдабгъиган , Иса , ялгъузди ккарагбан бадали , дагъдиз удучІвуру ва хябяхъдизкьан сарди гьадушваъ гъузру .
40014024	Хъа лютке гьюлин гьацІкьяларизкьан дурубкьнайи ва думу лепйири зарбди ккалабкьурайи , гьаз гъапиш гъаншар микІ хъиврайи .
40014025	Ахсрар ккиврайи вахтна Иса гьюлилан ликар алдагъури люткейихьна гъюрайи .
40014026	Хъа ученикариз , Думу гьюл’инди гъюри дяркъну , гьаци гучІ гъабхьнийики , Думу гъарантуси гьугъужвну , дурариан гучІбан гьарйир адахьуру .
40014027	Ва гьадмусяаьт Исайи дурариз гъапи : — ЮкІв ижми апІинай , му Узу вуза , гучІ мапІанай .
40014028	Хъа Петри Дугъаз гъапи : — Я Агъа , эгер дугъриданра Уву вуш , узуз Увухьна штун зиинди гъюз амур апІин .
40014029	Дугъу гъапи : « Гъач » . Ва люткейиан эдеъну , Петр штуинди гъягъюз хъюгъю ва , Исайихьна хъуркьрайиган ,
40014030	гужал микІ хъивну гъябкъюрик гучІ кабхъру ва , ккахъуз хъюгърайири , чІигъар апІуру : — Я Агъа , узу ккахъуз мигъитана .
40014031	Исайи дишла , хил гьачІабккну , думу дисуру ва дугъаз кІуру : — Эй Уз’ин бегьем хъугъвал алдрур , уву гьаз шаклу гъахьунва ?
40014032	Дурар люткейиъ учІвган , микІ яваш гъабхьи .
40014033	Хъа люткейиъ айидари , Дугъаз икрам дапІну , кІуру : « Дугъриданна Уву Аллагьдин Бай вува » .
40014034	Дурар , сирнав апІури , Геннисаретдин ругарихьна гъюру .
40014035	Иса аьгъю духьну , душван агьалйири варишвариъ хабар дебккру ва Дугъахьна вари иццурайидар хуру .
40014036	Дурари Исайикан анжагъ Дугъан ккурттарин канчІарик куркІузкьан гъитуб тІалабар апІуйи . Вари Дугъак куркІрудар сагъ шуйи .
40015001	Мидин кьяляхъ Исайихьна Ерусалимдиан фарисйирна къанунчйир гъюру , дурари кІуру :
40015002	— Яв ученикари ихь абйирин аьдатар гьаз кІули гъахурадар ? Дурари , уьл ипІруган , хилар жикІурадар !
40015003	Хьа Исайи дурариз жаваб вуди гъапи : — Учвура , ичв аьдатар уьрхбан бадали , Аллагьдин табшуругъар гьаз кІули гъахурадарчва ?
40015004	Аллагьди табшурмиш гъапІундаринхъа , « адашдизна дадайиз гьюрмат апІинай » ва « адашдизна дадайиз люкьнар апІрур аьжализ лайикь ву » , кІури .
40015005	Хъа учву фу кІури шулчва ? Эгер сари чан дадайиз вая адашдиз « Узу увуз буржлу вуйиб Аллагьдиз бахш дапІназа » , гъапиш ,
40015006	дугъу сарун чан адашдизна дадайиз гьюрмат апІуб лазим дар , кІурачва . Гьамци кІури , Аллагьдин гаф тамам апІурадарчва .
40015007	Эй кьюб маш гъяйидар ! Ишая пайгъамбри ичв гьякьнаан хуб ужуди дупна :
40015008	« Гьаму адмийири Узуз гьюрмат ушвниинди апІура , хъа дурарин юкІвар Узхьан ярхла ву .
40015009	Давди дурари Узуз икрам апІура , фицики дурари инсанарин аьдатар уьрхюз улупура » .
40015010	Хъасин Исайи , халкьдиз дих дапІну , кІуру : — Узухъ хъебехъай ва аннамиш апІинай :
40015011	ушвниъ убчІврайибди ваъ , хъа ушвниан удубчІвурайибди инсан чиркин апІуру .
40015012	Кьандиси Исайиз багахь духьну , ученикари кІуру : — Фарисйириз Уву гъапибдикан гиран гъабшиб , аьгъяйвуз ?
40015013	Исайи жаваб вуди гъапи : — Чав ктриву гьарсаб рук-кюл Аьршарин Йиз Адашди ччивариан уьчІюбгъиди .
40015014	Дурарикан фикир мапІанай . Дурар , улихь гьучІвну , курар хъади гъягъюрайи курар ву . Хъа кури кур хъади гъягъруган , дурар кьюридра ичІаъ ахьди .
40015015	Мидиз жаваб вуди Петри кІуру : — Учуз тахалусдин мяна ачухъ апІина .
40015016	Исайи гъапи : — Учвура гьамцдарин гъавриъ ахънаданчва ?
40015017	Ушвниъ убчІвуб вари фуниз рубкьрувалин ва дилинтина чІатинди удубчІвну гъябгърувалин гьаз гъавриъ ахърадарчва ?
40015018	Хъа ушвниан удубчІвурайиб кІваанмина гъюра , ва диди инсан чиркин апІура .
40015019	Фицики чІуру ниятар , йивбар-йихбар , кьяппавалар , аьрбатанвалар , икІ апІбар , кучІлар , футнйир — гьамрар вари кІваан удучІвурайидар ву .
40015020	Гьамцдари инсан чиркин апІуру , хъа дижрикІру хиларихьди уьл гъипІну кІури , инсан чиркин шлуб дар .
40015021	Хъасин дилин удучІву , Иса Тир ва Сидон шагьрарин аьтрафариз гъягъюру .
40015022	Магьа Хананей уьлкейиан вуйи сар дишагьлийи , ишури дуфну , Исайиз кІуру : — Я Агъа , Давудгъярин Бай , йиз язухъ апІина ! Йиз риш , жинар кучІвну , аьхю балайикк кка .
40015023	Хъа Исайи дугъаз чІалкьан гъапундайи . Ученикари , багахь духьну , Исайикан ккун апІуру : — Думу дишагьли хъутІуркк , гьаз гъапиш дугъу ихь кьяляхъ чІигъ хъипна .
40015024	Дугъу жаваб вуди кІуру : — Узу анжагъ Израилин хъудургнайи чарвйирихьна Гьаънайир вуза .
40015025	Хъа дишагьлийи , дуфну , дугъаз икрам дапІну , кІуру : — Я Агъа , узуз кюмек апІин сарун .
40015026	Хъа Исайи гъапи : — Баяр-шубарихьан тадабгъну , уьл хуйириз ккипуз хай даршул .
40015027	Хъа дишагьлийи жаваб туву : — Дюзди кІурава , Агъа , хъа хуйирира чпин эйсийин суфрайилан ахьу уьлин урклар итІуру .
40015028	Гьадмуган Исайи дугъаз кІуру : — Эй дишагьли ! Яв хъугъувал зурбаб вуяв . Гъит увуз ккуниганси ибшри . Ва дугъан риш гьадмусяаьт сагъ гъахьнийи .
40015029	Гьадлин гьудучІвну , Иса Галилей гьюлихьна гъюру ва , саб тепейиина за духьну , деъру .
40015030	Дугъахьна ликудар , дярябкърайидар , чІал дибиснайидар ва гизаф жара уьзрар кайидарра хъади аьхючІвеъ халкь уч шулу . Уьзурлуйир Дугъан багахь дитру , Дугъу дурар сагъ апІуру .
40015031	Ва гьаддиз , чІал дибиснайидар чІалниина дуфну , сакьатлудар сагъ духьну , ликудар рягьятди лицури ва кур духьнайидарин уларихь акв гьибшну гъябкъган , халкь мюгьтал гъахьнийи ва Израилин Аллагьдин адар апІуз хъюгънийи .
40015032	Хъасин Исайи , ученикариз дих дапІну , кІуру : — Узуз адмийир гьяйиф вузуз . Магьа , дурарин Узухъди хъади шубуд йигъ ву , хъа дурариз ипІруб адар . Мурар рякъюъ зяиф дархьбан бадали , фукІа-мукІа дирипІди , дурар деетидарза .
40015033	Ученикари Дугъаз кІуру : — Гьаму вари халкь тухъ апІрубкьан уьл му ичІи йишваъ наънан абгуча ?
40015034	Исайи дурариз кІуру : — Учвухь швнуб уьл хьачвухь ? Дурари кІуру : — Ургуб уьлна сакьюдар балугъар .
40015035	Исайи , халкьдикан жилиин деуб ккун дапІну ,
40015036	гьаму ургуб уьлна балугъар гъадагъуру ва , Аллагьдиз чухсагъул кІури ккарагну , уьлер гьудутІну — ученикарихьна , хъа ученикари халкьдиз тувру .
40015037	ДипІну вари ацІру , хъа хъиригъу кьацІари ургуб тавра ацІру .
40015038	Уьлна балугъ гъипІу жиларин кьадар юкьуд агъзурихьнакьан вуйи , дурарихьна хъана дишагьлийирира , бицІидарира гъипІнийи .
40015039	Хъасин Иса , халкь деетну , Учв люткейиъ эъну , Магдала кІуру юрдназ гъафнийи .
40016001	Саб арайилан фарисйирина саддукйири , Исайин багахьна дуфну , думу ахтармиш апІуз ккунди , аьршариан чпиз саб аьламатнан лишан улупуб ккун апІуру .
40016002	Хьа Исайи дурариз жаваб вуди кІуру : — Ригъ алабхъурайиган , учву : „ Закур ригъ апІиди , гьаз гъапиш зав уьруди а “ , — кІуручва .
40016003	Хъа гьирин ухди : „ Гъи селсиб мархь убгъиди , гьаз гъапиш зав уьруди а “ , — кІуручва . Эй , кьюб маш гъяйидар ! Завуз дилигну , гьава аьгъю апІуз шулчвухьан , хъа гьаму шулайи ляхнарин гъавриъ ахъуз шуладарчвухьан .
40016004	Хътругъру ва аьрбатан гьамусдин адмийири аьламатнан лишнар улупуб ккун апІура , хъа дурариз , Юнус пайгъамбрин кІул’ина гъафи аьламатналан гъайри , жара аьламат рябкъидар . Гьамци дупну , Иса дурарихьан гьудучІвну гъягъюру .
40016005	Дурар гьюлин тмуну гъирагъдихъна ктучІвиган , Дугъан ученикарин уьлер гъадагъуб кІваълан дубшнади гъабхьну .
40016006	Исайи дурариз кІуру : — Лигай-гьа , фарисйиринна саддукйирин дунихьан ихтият йихьай .
40016007	Ученикар : « Му учу уьлер гъададагъиган кІурайиб вуйкІан » , — кІури , фикрик кахънийи .
40016008	Дурар фтикан улхураш аьгъяди , Исайи дурариз кІуру : — Уьлер гъадагъундарча кІури , гьаз фикрарик кахъначва , хъугъвал адрудар .
40016009	Учву гьамусра фтинкІа гъавриъ ахънаданчва ? Хъа хьуд агъзур кас тухъ гъапІу хьуб уьлкан хъиригъу кьацІари швнуб тавра ацІнуш , кІваълан гъубшнийичв ?
40016010	Ясана юкьуд агъзур касдигъна пай гъапІу ургуб уьлкан хъиригъу кьацІари швнуб тавра ацІнуш , учвуз гьархнайин ?
40016011	Учву гьаз гъавриъ ахърадайкІан ? Узу уьлкан улхурадарза , хъа фарисйиринна саддукйирин дунихьан ихтият йихьай ! кІураза .
40016012	Гьадмуган , Дугъу дунихьан ваъ , хъа фарисйиринна саддукйирин кучІлин аьгъюваларихьан ихтият йихьай , кІурайивалин дурар гъаври ахънийи .
40016013	Хъа Филипдин Кесария кІуру шагьрихьна гъафиган , Исайи Чан ученикарихьан гьерху : — Адмийири Инсаниятдин Бай фуж ву , кІури , гьисаб апІура ?
40016014	Дурари гьамци кІуру : — Садари Уву — штуан апІру Ягь’я ву , тмундари — Ил’яс ву , кІура , шубурпидари — Еремия вая жара пайгъамбрарикан сар ву , кІури , гьисаб апІура .
40016015	Хъа Исайи : — Хъа учву , Узу фуж ву кІури , гьисаб апІурачва ? — пну , гьерхру .
40016016	Петри : — Уву Месигь , чІиви Аллагьдин Бай вува , — пну , жаваб тувру .
40016017	Гьадмуган Исайи дугъаз жаваб вуди гъапи : — Уву бахтавар вува , Юнусдин бай Симон , гьаз гъапиш увуз му , инсанари ваъ , хъа Аьршарин Йиз Адашди ачмиш гъапІунвуз .
40016018	Хъанара кІуразавузки , уву , гьацира Петр яна Гъарз вува ва гьаму гъарз’ин Узу Йиз хъугънайидарин бин ккабалгидиза , думу сарихьанра дабгъуз хьибдар , гьеле аьжалихьанна .
40016019	Узу увухьна Аьршарин Паччагьлугъдин ачар тувдиза , ва уву жилариин фу гъадагъа гъапІиш , аьршариин гьадму гъадагъа дапІну хьибди , ва уву жилариин фтиз ихтияр тувиш , аьршариинра гьаддиз ихтияр тувну хьибди .
40016020	Ва гьадмуган Исайи Чан ученикариз , Учв Месигь вуйиваликан гьич саризра дарпуб ижмишнаан гъадагъа апІуру .
40016021	Гьадму вахтналан хъюгъну , Исайи ученикариз Учв Ерусалимдиз душну ккуниваликан , душваъ аьхюдари , аьхюну маллйири , къанунчйири Учв гизаф аьзабарикк ккитруваликан ва Учв йивну йикІруваликан , шубудпи йигъан чІиви шлуваликан ктибтуз хъюгънийи .
40016022	Хъа Петри Иса гъирагъдиз гьадаъну , Дугъан гафар гьадатІуз хъюгъру : — Аллагьди Увуз рягьим апІри , я Агъа ! Яв кІул’ин дицисдар кьазйир улулукьри .
40016023	Исайи , Петрихьинди илдицну , гъапи : — ГьудубчІв Узхьан , иблис ! Уву Узу рякъ’ан адаурава , гьаз гъапиш яв фикрар адмийирин фикрар вуяв , хъа Аллагьдин ваъ .
40016024	Хъасин Исайи Чан ученикариз гъапи : — Шлиз Узухъди гъюз ккундуш , думу , чан тямягьяр дирчну , чан хач гъадабгъну , Узухъди гъюри .
40016025	Шлиз чан уьмур уьбхюз ккундуш , дугъан думу дубгди . Хъа шли Узу бадали чан уьмур пуч гъапІиш , дугъаз думу бихъиди .
40016026	Чан уьмур гъудубгу касдиз , вари дюн’я чаз гъабшишра , фу хайир ахъа ? Чан уьмур кьяляхъ апІбан бадали , дугъу фициб кьимат тувди ?
40016027	Фицики Инсаниятдин Бай Чан Адашдин аднаъди , Чан малайикарра хъади гъиди , ва гьадмуган гьарсар касдиз , чан ляхнариз лигну , кьимат тувди .
40016028	Дюзди кІуразачвуз : мушв’ин дийигънайидарикан сакьюдариз , чпин аьжал хъубкьайиз , Чан Паччагьлугъдиъ учІврайи Инсаниятдин Бай рякъиди .
40017001	Йирхьуд йигълан Исайи Петр , Якьуб ва дугъан чве Югьан гъадагъну , сарун жарар фужкІара хътарди , ягъли дагъдиина гъягъюру .
40017002	Хъа Иса дурарин улихь дигиш шулу : Дугъан маш рябкъюри-рябкъюри ригъси нурлу гъабхьнийи , хъа палтар — йифси лизи .
40017003	Дурарин улихьна Исайихъди гафар апІурайи Мусана Ил’яс ачмиш шулу .
40017004	Гьадмуган Петри Исайиз гъапи : — Я Агъа ! Учуз мушвахь ужуди вучуз ! Увуз ккундуш , мушвахь шубуб паж апІуча : саб Увуз , саб Мусайиз ва саб Ил’ясдиз .
40017005	Дугъу гьамци кІури имиди , зав’ан дурариина аку диф ис шулу , ва сабпну дифрагъян гьамциб сес гъюру : « Му Йиз масан Бай вуйиз . Узу Мугъ’ин гизаф рази вуза ! Гьамгъахъ хъебехъай ! »
40017006	Му сес гъеебхьу ученикариз яманди гучІ гъабхьнийи , ва дурар , икрам апІури , жил’ина ахьнийи .
40017007	Исайи , дурарихьна дуфну , хил кучну , кІуру : — Гъудужвай , гучІ мапІанай .
40017008	Хъа ученикариз , кІулар за дапІну гъилигган , Исайилан гъайри фужкІа гъяркъюндайи .
40017009	Хъа дурар дагъдилан гъюруган , Исайи дурариз ижмишнаан гъапи : — Инсаниятдин Бай , дукІну , чІиви хьайиз , гьаму учвуз гъябкъюбдикан саризра макІанай .
40017010	Хъа ученикари Исайихьан гьерхру : — Къанунчйири , сифте Ил’яс дуфну ккунду , гьаз кІура ?
40017011	Исайи дурариз гьамци жаваб туву : — Дугъридан Ил’ясди , улихьмиди дуфну , вари ккабалгну ккунду ;
40017012	Хъа кІуразачвузки , Ил’яс гъафну , амма инсанариз думу аьгъю гъахьундар , ва дугъкан дурари чпиз ккуниб гъапІну . Гьаци Инсаниятдин Бализра дурарин хиларилантина аьзабар хьиди .
40017013	Ва гьадмуган ученикар Иса штуан апІру Ягь’яйикан улхурайивалин гъаври ахънийи .
40017014	Дурар халкьдихьна гъафиган , сар касди , Исайихьна дуфну , Дугъан улихь кьамкьариина ис духьну ,
40017015	кІуру : — Я Агъа ! Йиз балин язухъ апІина ! Думу гьарза шула ва читин аьзабарикк ккахъра , чІур шули , цІиъ ва штуъ урсрира шулу .
40017016	Узу думу Яв ученикарихьна хъади гъафунза , амма дурарихьан думу сагъ апІуз гъабхьундар .
40017017	— Эй хътругъру инсанар ! — кІуру гьадмуган Исайи . — Узу учвухъди филадизкьан гъузди , кІурачва ? ! Узу учву филадиз аьгь апІуза ? ! Думу Узухьна аькъинай !
40017018	Исайи буйругъ тувну , жин утІубкку , ва бай гьадмусяаьтди сагъ шулу .
40017019	Хъасин ученикари сасарди , Исайихьна дуфну , Дугъхьан гьерхру : — Хъа учхьан думу утІубккуз гьаз гъабхьундайикІан ?
40017020	Исайи дурариз гъапи : — Учву дериндиан хъугъну адрувалиан , фицики дюзди кІуразачвуз : эгер учвуъ саб бицІи дилсибкьан хъугъувал ади гъабхьиш , учву гьатму дагъдиз : « Гьамлин гьатинди гьудубчІв » , гъапиш , думу тинди гьудубчІвур , ва учв’ан удудукьруб фукІа хьибдар .
40017022	Чпи Галилейиъ айи вахтна , Исайи ученикариз гъапи : — Инсаниятдин Бай багарихьди инсанарин хилиз тувди .
40017023	Дурари Думу йикІиди , ва шубудпи йигъан Думу чІиви хьиди . Дугъу гьаци гъапиган , ученикар гизаф пашман гъахьнийи .
40017024	Дурар Кафернагьумдиз гъафиган , Аллагьдин хулаз налук гъюдюбхюрайидари , дуфну , Петриз кІуру : — Ичв Мялимди Аллагьдин хулаз налук тувдаринхъа ?
40017025	Петри : — Ав , тувру , — гъапи . Ва Петри хулаъ учІвну , чан ушв абццайизра , Исайи дугъаз суал туву : — Уву фици фикир апІурава , Симон Петр : гьаму дюн’яйин паччгьари шилхьан налукар гъадагъури шулу — чпин баярихьан , даршиш миди вуйи инсанарихьан ?
40017026	Петри жаваб туву : — Миди вуйи инсанарихьан . Думуган Исайи дугъаз гъапи : — Гьаци вуйиган , дурарин баяр налукариккан азад ву .
40017027	Амма ухькантина дурар инжик дархьбан бадали , гьюлихъна душну , гъармах ккипну , сифте хъабхъу балугъ гъянзуйихъан хъадабгъ ; ва дидин ушв абццган , душваъ лазим кьадар арсран пул бихъидивуз ; думу балугъин ушвниан адабгъну , Узхъандина увхъанди вуйи налукнаанди дурарихьна тув .
40018001	Гьадму вахтна , Исайихьна дуфну , ученикари гьерху : — Аьршарин Паччагьлугъдиъ вартІан аьхюр фуж ву ?
40018002	Исайи , сар бицІириз дих дапІну , думу дурарин кьялаъ дерккну ,
40018003	кІуру : — Гьякь кІуразачвуз , учву ичв юкІвар дигиш дапІну , бицІи баярси дархьиш , Аьршарин Паччагьлугъдиъ учІвидарчва ;
40018004	гьаци вуйиган , фуж гьаму бицІи байси мютІюгъ гъахьиш , гьадму Аьршарин Паччагьлугъдиъ аьхюрра ву .
40018005	Ва шли Узу бадали сар гьамцир бицІир кьабул гъапІиш , дугъу Узу кьабул апІура ;
40018006	хъа шли Узухъ хъугънайи гьаму зяифдарикан саркьан рякъ’ан адаиш , дугъаз , чан гардандиъ рягънин ахал ипну , гьюлизди гатІахьуб ужу шлийи .
40018007	Тямягьлу дюн’яйиз бала хьибди . Нефс-тямягь адарди , дюн’я гъубзурдар , амма нефс-тямягь арайиз гъюбан тахсиркар аьхю балайикк ккахъди .
40018008	Эгер яв хили , вая яв ликри уву тямягьнахьна гъахури аш , думу хъадабтІну , ярхлаз гатІабхь : ккудудубкІру уьмриъ хил хътарди , вая лик ккадарди учІвуб ужу вувуз , жегьеннемдиъ ккудудубкІру цІигъ ургури хьайиз .
40018009	Яв ули уву тямягьнахьна гъахураш , думу адабгъну , ярхлаз гатІабхь : увуз , кьюб ул ади , жегьеннемдин цІигъ ургайиз , саб ул ади , ккудудубкІру уьмриъ учІвуб ужу вувуз .
40018010	Лигайгьа , бицІидар вара ул’ан миидитанай , фицики дугъриданра дурарин малайикар Аьршарин Йиз Адашдин машнахь шулу .
40018012	Фици фикир апІурачва ? Варж марчч сивариъ айи кас , дурарикан саб гъудубгиш , урчІвцІурна урчІвуб гъитну , гъудубгу сабдихъ лицуз дурушди гъузрин ?
40018013	Ва эгер думу гъибихъиш , дюзди кІуразачвузки , думу урчІвцІурна урчІвуб дудругдариинтІан , саб гьаддиин артухъди шад хьиди .
40018014	Гьаци ичв Аьршарин Адашдизра гьаму бицІидарикан саркьан дургну ккундар .
40018015	Эгер яв гъардши увуз къаршуди гунагь шлу ляхин гъапІиш , душну , сарна-сарди гаф-чІал дапІну , дугъаз чан тахсир кидибт . Эгер увухъ хъебехъиш , дугъкан увуз хъана гъардаш хьиди .
40018016	Эгерки дугъу чан тахсир кІул’ин дибрисиш , жвувахъди хъана сар вая кьюр кас хъади гъарах , гьадму шагьидари гьарсаб гаф тасдикь апІруганси .
40018017	Дурарихъра хъпебехъиш , мидкан хъугънайидариз йип ; хъа хъугънайидарихъра хъпебехъиш , сарун думу аллагьсузсир , ясана налук гъюдюбхрурсир гьисаб апІин .
40018018	Дюзди кІуразачвуз : учву жилариин фу гъадагъа гъапиш , аьршариинра гьадму гъадагъа дапІну хьибди ; ва учву жилариин фтиз ихтияр тувиш , аьршариинра гьаддиз ихтияр тувну хьибди .
40018019	Гьацира дугъриди кІуразачвузки , эгер жилиин учвкан кьюри сатІиди фукІа тІалаб гъапІиш , Аьршарин Йиз Адашди думу тамам апІиди .
40018020	Фицики кьюр вая шубур кас Йиз ччвурнахъ уч гъашиш , дурарин арайиъ Узу хьидиза .
40018021	Гьадмуган Петри , Исайихьна дуфну , гьерхру : — Я Агъа ! Узуз къаршуди йиз гъардши гунгьар апІури гъашиш , швнубан дугълан хил алдабгъну ккунду ? Ургубан ?
40018022	Исайи дугъаз кІуру : — Увуз « ургубан » кІурадарза , хъа ургцІур ражари ургубан .
40018023	Гьаддиз Аьршарин Паччагьлугъ чан гъуллугъчйирихъди гьякь-гьисаб апІуз ккун гъабхьи паччагьдиз ухшар ву .
40018024	Паччагьди гьякь-гьисаб апІуз хъюгъиган , дугъахьна гизаф миллионариинди пул буржлу вуйи сар гъуллугъчи хъади гъюру .
40018025	Хъа дугъаз бурж кьяляхъ апІуз пул адарди хьпаз лигну паччагьди , думура , дугъан хпирра , веледарра ва дугъаз айи-адруб вари масу тувну , бурж ктипуз амур апІуру .
40018026	Гъуллугъчи дугъан ликарикк дахъну : « Я паччагь ! СацІиб аьх апІин , хъасин вари бурж ктипидиза » , кІури , ккарагуз хъюгъру .
40018027	Паччагьди , рягьим дапІну , дугъаз бурж гьялал дапІну , думу деетуру .
40018028	Амма думу гъуллугъчийи , дилин удучІвиган , чан юлдшарикан чаз варж динар пул буржлу вуйир дагну , думу дидисну : « Увук кайи йиз бурж ча » , кІури , думу бугъмиш апІуз хъюгънийи .
40018029	Гьадмуган дугъан юлдаш , дугъан ликарикк ккархьну , « сацІиб сабур апІин , яв бурж туварза » , кІури , ккарагуз хъюгъю .
40018030	Амма мугъаз мюгьлет тувуз ккун гъабхьундар ва , душну , бурж тувайизкьан , думу дустагъдиъ иту .
40018031	Му ляхин гъябкъю дугъан юлдшар гизаф мюгьтал ва пашман шулу ва , дуфну , паччагьдиз вари гъабши-гъабшиси ктибтуру .
40018032	Гьадмуган паччагьди гъуллугъчийиз дих дапІну , кІуру : « Эй угъраш лукІ ! Уву миннат апІбаз лигну , увуз яв думу бурж гьялал гъапІнийза .
40018033	Узу увуз гьялал гъапІубси , увхьанра яв юлдшиз гьялал апІуз шулдайнухьанхъа ? »
40018034	Хъял кубчІву паччагьди думу , вари бурж ктипайизкьан , аьзабар тувуз , жаллатІарихьна тувру .
40018035	Гьамци Аьршарин Йиз Адашдира , учвкан гьарури чан гунгьар кайи гъардшилан кІваантІан хил алдадабгъиш , учвузра гьаци апІиди .
40019001	Гьаму вари гафар дупну ккудукІхъан , Иса Галилей уьлкейиан удучІвну , Ярдан нирин тлихъан терефнаъ айи Ягьудияйин аьтрафариз гъягъюру .
40019002	Дугъан кьяляхъди гизаф инсанар гъюру , ва Дугъу душваъ гизафдар сагъ апІуру .
40019003	Хъасин Исайихьна фарисйир гъюру , дурари , Думу ахтармиш апІуз ккунди , гьерху : — Фициб себеб гъабхьишра , Къанундиинди жилириз хпир гьадауз ихтияр айин ?
40019004	Дугъура дурариз жаваб вуди кІуру : — Инсанар халкь ГъапІури дурар сифтейиан жилирна хпир вуди халкь гъапІуб Гирами китабарик гъурхунданчвахъа ?
40019005	Гьаддиз жилир , адашна дада гъитну , чан хпирик карсди ва дурар кьюрид саб беден хьиди .
40019006	Гьаци вуйиган , дурар сарун кьюб ваъ , хъа саб беден ву . Гьамци Аллагьди китІдар инсанди жара дапІну ккундар .
40019007	Фарисйири Дугъан жавабназ кІуру : — Дици вуш Муса пайгъамбри , жара хьпан кагъаз тувну , хпир гьадауз шулу , гьаз дупнахъа ?
40019008	Исайи дурариз жаваб тувру : — Мусайи , ичв гъициркъу юкІвариз дилигну , учвуз ичв хпарихъди жара хьуз ихтияр тувну , хъа сифтейиан дици дайи .
40019009	Амма кІуразачвузки : кьяппавал себеб дарди шли чан хпир гьадаъну , жарар гъахиш , гьадгъу чав кьяппавал апІура .
40019010	Гьадмуган Исайин ученикари дугъаз кІуру : — Эгер гьамциб гьял вуш , зат хпир дархуб ужу ву .
40019011	Исайи дурариз гъапну : — Му гаф варидарихьан кьабул апІуз шулдар , думу чпиз удукьувал тувнайи жиларихьантІан кьабул апІуз даршул .
40019012	Гьацисдар жилар аки , садар бабкан шлуган эвлемиш хьуз даршлудар , садар адмийири хаси апІуру , хъа гьацдарра аки , Аллагьдиз гъуллугъ апІури гъузбан бадали , чиб эвлемиш даршули гъузру . Гъавриъ ахъуз шлур , гъит , гъавриъ ахъри .
40019013	Хъасин Исайихьна , хилар иливну , дурариз уж’вал ккун апІбан бадали бицІидар хуру , хъа ученикари дурар хътІурккури шулу .
40019014	Амма Исайи гъапи : — БицІидар узухьна гъюз гъитай , гъадагъа мапІанай , фицики Аьршарин Паччагьлугъ гьацдаринуб ву .
40019015	Исайи дурариин хилар иливну , хъасин Думу дилин удучІвну гъягъюру .
40019016	Саб ражари , сар живан дуфну , Исайихьан гьерху : — Я Мялим , узуз ккудудубкІру уьмур рубкьбан бадали , узу фициб ужуб ляхин дапІну ккунду ?
40019017	Исайира дугъаз кІуру : — Узхьан ужувлакан гьаз гьерхрава ? Ужур вуйир анжагъ сар АллагьтІан адар . Аллагьди увуз ккудудубкІру уьмур тувну ккундуш , Дугъу Мусайилантина тувнайи табшуругъар вари тамам апІин .
40019018	— Фу табшуругъар ? — гьерхру Дугъхьан живанди . Исайи кІуру : — « Адми миликІан » , « кьяппавал мапІан » , « мигьитІибкІан » , « кучІлин шагьидвал мапІан » ,
40019019	« Адашдизна дадайиз гьюрмат апІин » ва « яв багахь хьайир жвуваз жвувси ккун апІин » .
40019020	Живанди Исайиз кІуру : — Узу гьамрар вари тамам апІураза , сарун фу ккими узуз ?
40019021	Исайи дугъаз гъапи : — Эгер увуз гьуркІу кас хьуз ккундуш , душну , яв айи-адруб масу тув , гьадмуган аьршариъ яв девлет хьибдивуз . Хъасин Узухъди гъач .
40019022	Му гафар гъеерхьу живан пашманди гьудучІвну гъягъюру , гьаз гъапиш думу гизаф девлетлу вуйи .
40019023	Исайи мушв’ин Чан ученикариз гъапи : — Дюзди кІуразачвузки , девлетлуйиз Аьршарин Паччагьлугъдиъ учІвуз читинди алабхъиди .
40019024	Хъанара кІуразачвуз : девлетлуйиз Аьршарин Паччагьлугъдиъ учІвубтІан девейиз рубдин гъюн’ан удубчІвуз рягьят ву .
40019025	Му гафар деерхьну , мюгьтал гъаши ученикари Исайихьан гьерху : — Дици вуйиган , шилхьан учв уьрхюз хьиди ?
40019026	Дурарихьинди дилигну , Исайи гъапи : — Инсанарихьан му удукьруб дар , хъа Аллагьдихьан удудукьруб адар .
40019027	Гьадмуган Петри жаваб вуди Дугъаз гъапи : — Магьа учу , вари гъибтну , Увухъди хъача : хъа учуз фу хьибди ?
40019028	Исайира дурариз гьамци кІуру : — Дюзди кІуразачвуз : цІийи дюн’яйиъ , Инсаниятдин Бай Чан тахтниин деиган , Узухъди гъафи учвура йицІикьюб тахтниин деъну , Израилин йицІикьюб тухмин суд апІидичва .
40019029	Гьар шли Узу бадали чан хулар , вая чвйир , вая чйир , вая адаш , вая дада , вая чан веледар , вая хутлар дирчиш , дугъу гьадрар вари варж ражари артухъди гъадагъиди , ва дугъаз ккудудубкІру уьмур рубкьиди .
40019030	Му ражари гизаф сарпидар думуган ккудукІрудар хьиди , хъа ккудукІрудар — сарпидар .
40020001	Аьршарин Паччагьлугъ — гвачІин ухди чан тІумтІин багъдиъ лихуз нежбрар агуз удучІву эйсийиз ухшар ву .
40020002	Дугъу , йигъан саб динар пул тувбан йикьрар дапІну , дурар багъдиз лихуз гьаъру .
40020003	ГвачІнин урчІвуб шулади хул’ан удучІвуриз , ляхин дарди , дуфну майдандиин дийигънайи жара касар рякъюру .
40020004	Дугъу дураризра кІуру : — Учвура йиз тІумтІин багъдиз гъачай , учвузра ичв рубкьру гьякъи тувдиза . — Дурарра гъюру .
40020005	Хъанара лисунган ва лисхъан сяаьт шубубдихъанна , дугъу гьаци апІуру .
40020006	Хъа сяаьт хьубдихъан , жарадар дуфну дийигъну рякъюру . Дугъу дураризра гъапи : — Ярхи йигъди ляхин дарди гьаз дийигъначва ?
40020007	Дурари дугъаз кІуру : — Учу сарира лихуз гъидисундарчу . Думуган дугъу дурариз кІуру : — Учвура йиз тІумтІин багъдиз гъарахай .
40020008	Хябяхъ гъабшиган , эйсийи чан мяишатдин гъулугъчийиз кІуру : — Нежбрариз дих дапІну , аьхиримжи вуди лихуз хъюгъдарилан ккебгъну , сарпидариина гъяйизкьан , дурариз чпин ляхнин гьякъи тув .
40020009	Хябяхъдихъна , сяаьт хьубари , лихуз хъюгъдариз са-саб динар пул тувру .
40020010	Садпидарди лихуз хъюгъдари , чпиз артухъди рубкьур дупну , фикир дапІнайи ; амма дураризра , йикьрарнаъ айиганси , са-саб динар пултІан тувундайи .
40020011	Чпин гьякъи гъадабгъну , дурар эйсийиз чпин наразивал улупуз хъюгъю :
40020012	— Гьаму кьяляхъна гъафидар саб сяаьтнаътІан гъилихундар , хъа уву дурарна ярхи йигъди убцру ригъдикк гъилиху учу саб гъапІунва .
40020013	Эйсийи дурарикан сариз кІуру : — Я дуст кас ! Узу увуз гиран ктапІурадарза ; уву саб динар пулихъ лихуз рази гъахьундайна ?
40020014	Яв рубкьруб гъадабгъну , гъарах , узуз кьанди лихуз хъюгъюризра увузкьануб тувуз ккундузуз .
40020015	Узуз йиз айибдикан узуз ккуниб апІуз ихтияр адаринхъа ? Йиз мердвалиин уву гьаз бахил шулава ?
40020016	Гьамци аьхиримжи вуйидарикан сарпидар , хъа сарпидарикан аьхиримжи вуйидар хьиди , фицики теклиф айидар гизаф ву , хъа кадагънайидар цІиб .
40020017	Ерусалимдиз гъягъру рякъюъ Исайи , Чан йицІикьюр ученик гъирагъдиз гьадаъну , дурариз гъапи :
40020018	— Магьа ухьу Ерусалимдиз гъягъюрахьа . Инсаниятдин Бай аьхю маллйиринна къанунчйирин хилиз тувди . Думу карсну йикІуз жаза гьадабтІиди .
40020019	Хъасин Думу аллагьсузарин хилиз , Дугъ’ина аьрвалар хуз , гъирмажарихьди Думу урччвуз ва дариз зигуз тувди .
40020020	Гьадму арайиъ Исайихьна , Чан баярра хъади , Зеведейин хпир гъафнийи ва , икрамнаъ ис духьну , дугъу фу-вуш тІалаб гъапІнийи .
40020021	Исайи дугъхьан , фу ккундуш гьерхиган , дугъу гьамци кІуру : — Гьаму йиз кьюр бализ Яв Паччагьлугъдиъ сар Яв арччул , тмунур гагул терефнаъ деуз гъита .
40020022	Исайира жаваб вуди гъапи : — Учву фу тІалаб апІураш , учвуз аьгъдарчвуз . Уз’ина гъюз ккайи аьзабар учвхьан аьх апІуз хьибдин ? Дурари : « Ав , шулчухьан » , — гъапнийи .
40020023	Исайи дурариз гъапи : — Дугъриданна , Узу кьабул апІуз ккайи аьзабар учвура аьх апІарчва , хъа Йиз арччулна гагул терефарихъинди дитувал Узлан асиллу дар : думу йишвар , Йиз Адашди шлиз улупнаш , гьадрариндар ву .
40020024	Му гафар гъеерхьиган , имбу йицІур ученикди гьадму кьюр чвуччвкан зарбди хъял апІуру .
40020025	Хъа Исайи , дурариз вардариз дих дапІну , кІуру : — Халкьарин гьякимари дурарин зиин агъавал апІурайивал ва аьхюдари дурарин зиин чпин гьюкум улупурайивал учвуз аьгъячвуз .
40020026	Хъа ичв арайиъ дици дарибшри : шлиз ичв арайиъ кІулинур хьуз ккундуш , гъит думу ичв гъайгъушнаъ ишри .
40020027	Шлиз ичв арайиъ сарпир хьуз ккундуш , гъит ичв лукІ ишри .
40020028	Гьаци Инсаниятдин Байра Чаз жарадари гъуллугъ апІбан бадали ваъ , хъа Чав гъуллугъ апІбан бадали ва гизафдарин гунгьарилан хил алдабгъуз кІури Чан уьмур тувбан бадали Дуфнайир ву .
40020029	Иса ва Дугъан ученикар Ерихондиан удучІвурайиган , дурарин кьяляхъди гизаф халкь гъюз хъюгъю .
40020030	Ва магьа рякъюхъ деънайи кьюр кури , чпин багхьантина Иса гъягъюрайивал аьгъю дубхьну , аьхю сесниинди гъапи : — Я Давудгъярин Бай ! Ич язухъ апІина !
40020031	Халкьди дурариз ккебехъ кІуйи , аммаки дурари хъанара зарбди чІигъар апІуз хъюгъю : — Я Агъа , Давудгъярин Бай ! Ич язухъ апІина !
40020032	Иса дугъужву ва , дурариз дих дапІну , гъапи : — Узкан фу ккундучвуз ?
40020033	Дурари Исайиз кІуру : — Я Агъа , ич улар сагъ шлуси апІина .
40020034	Исайи , язухъ дапІну , дурарин уларик хил кучу , ва сабпну дурарин улариз рябкъюз хъюгъю , хъа дурарра Дугъахъди гъягъюру .
40021001	Дурар Ерусалимдиз багахь духьну , Елион дагъдиин али Вифания кІуру гъулахьна гъафиган , Исайи гьамциб буйругъ тувну , кьюр ученик гьаъру :
40021002	— Гьатму ичв гъаншариъ айи гъулаз гъарахай , душваъ , дибтІнайи дажи ва дидин гъудугъ рякъидичвуз ; гьадрар , тудурчну , Узухьна аькъинай .
40021003	Ва нагагь учвуз шликІа фукІа гъапиш , дурар Агъайиз бакарди ву , Дугъу дурар дишлади кьяляхъ апІиди , йипай .
40021004	Му мици хьуб пайгъамбри дупнайи исихъайи гафар кІулиз удучІвбан бадали шулайи ляхнар вуйи :
40021005	« Ерусалим шагьриз йипайки , магьа , яв Паччагь , даждиин элеъну гъюра . Думу учвухьна гъудгъиинди , Фурс ктарди , гъиди » .
40021006	Ученикари , душну , Исайи чпиз гъаписи гъапІу .
40021007	Дажина гъудугъ хъаъну гъахнийи , ва дурариин чпин палтар илирчнийи . Иса дурарин заълан элеънийи .
40021008	Халкьдикан гизафдари чпин палтар , хъа имбудари гьарарин цирклар-кюлерра рякъюкк ккирчуйи .
40021009	Исайин улихьдира , кьяляхъдира гъюрайи халкьди чІигъар апІури гъахьну : « Давудгъярин Бализ тяриф ! Агъайин ччвурнахъ Гъюрайириз уж’вал ибшри ! Аьршариз тяриф ! »
40021010	Иса Ерусалимдиъ учІвиган , вари шагьур гьяракатназ гъафи ; варди : « Му фуж вуйкІан ? » кІури , гьерхуйи .
40021011	Хъа халкьдигъян : — Му Галилейин Назаретдиан вуйи Иса пайгъамбар ву , — кІури , жаваб тувнийи .
40021012	Иса Аллагьдин хулан гьяятдиз гъафи . Душваъ ариш-вериш апІурайидар вари утІукку , пул дигиш апІурайидарин устларна луфар масу туврайидарин кусрийир ккитІикІу .
40021013	Исайи дурариз гьамци кІурайи : — Йиз хулаз ккарагру хал пиди » , кІури дибикІна , хъа учву дидкан тІарашчйирин мугъара дапІначва .
40021014	Хъасин Аллагьдин хулаз Исайихьна гизаф курарна ликудар хуру , ва Дугъу дурар сагъ апІуру .
40021015	Дугъу апІурайи аьламатнан ляхнар ва , « Давудгъярин Бализ тяриф ! » кІури , чІигъар апІурайи баяр-шубар дяркъну , аьхюну маллйир , къанунчйир хъюлу ацІру .
40021016	Ва дурари Дугъаз кІуру : — Мурари фу кІураш , Увуз ебхьурануз ? Исайира дурариз кІуру : — Ав , ебхьуразуз . Хъа учву Гирами китабарик : « Мухрихъ хъайидарин ва бицІидарин мелзналан Узуз тярифнан гафар пуз гъитдива » , пну дибикІнайиб гъурхундарнучвахъа ?
40021017	Дурар гьадушв’ин илмиди , Иса Вифания кІуру гъулаз гъушнийи ва душваъ йишв адапІнийи .
40021018	ГвачІнин шагьриз хъадакну гъюрайи Исайиз рякъюъ гаш шулу .
40021019	Ва , рякъюн гъвалахъ инжирин гьар дябкъну , Думу дидин багахьна гъушу , амма кІажарилан гъайри , дидигъ фукІа гъибихъундайи . Исайи , му гьариз сарун асуллагь бегьер дарибхрива , пну , амур гъапІнийи . Инжирин гьар сабпну гъеебццнийи .
40021020	Му аьгьвалат гъябкъю ученикар мюгьтал гъахьнийи : — Инжирин гьар мици сабпну фици гъеебццнийкІан ? — гъапи дурари .
40021021	Исайи дурариз жаваб вуди гъапи : — Гьякь кІуразачвуз , эгер учвуз хъугъувал аш ва учву шаклу даршиш , му инжирин гьарин кІул’ина гъафиб гъубзри , учву гьатму дагъдиз : « Яв йишв’лан улдубчІвну , гьюлиъ убс » , гъапиш , гьадмура тамам хьибди .
40021022	Хъугъувал ади учву ккарагури фу ккун гъапІиш , гьадму хьибдичвуз .
40021023	Хъасин Исайи , Аллагьдин хулан гьяятдиз дуфну , аьгъювалар улупурайиган , Дугъахьна аьхю маллйирна , къанунчйирна аьхюдар гъюру . Дурари гьерхру : — Уву му ляхнар фициб гьюкмиинди апІурава ? Шли Увуз гьацдар ляхнар апІуз гьюкум тувну ?
40021024	Исайи дурариз жаваб вуди гъапи : — Узура учвуз саб суал тувдиза . Эгер учву Узуз жаваб тувиш , Узура учвуз , мурар фициб гьюкмиинди апІураш , пидизачвуз .
40021025	Штуан апІру Ягь’яйиз штуан апІуз ихтияр шли тувну : Аллагьди , даршиш инсанари ? Дурар , фикрарикк ккахъну , чиб-чпикди гьамци пуз хъюгъру : — Эгер ухьу « Аллагьдихьан » гъапиш , Дугъу ухьуз : « Дици вуш , дугъахъ гьаз хъугъундарчва ? » пиди ,
40021026	хъа « инсанарин терефнаан » пуз ухьуз халкьдихьан гучІ а , гьаз гъапиш халкьди , Ягь’я пайгъамбар ву кІури , гьисаб апІура .
40021027	Гьаддиз дурари Исайиз жаваб вуди гъапи : — Учуз аьгъдарчуз . Хъа Исайи дурариз гъапи : — Ари Узура , Йиз му ляхнар фициб гьюкмиинди апІураш , пидарзачвуз .
40021028	Учву фици фикир апІурачва ? Сар касдиз кьюр бай айи . Думу касди , сарпирихьна дуфну , кІуру : — Жан бай ! Душну , гъи ихь тІумтІин багъдиъ лих .
40021029	Думу , « Ккундарзуз ! » — пну , жаваб тувну , хъасин , швумал духьну , лихуз гъягъюру .
40021030	Адашди , кьюрпи балихьна дуфну , дугъазра кІуру . — Ибшри , гъягъюрза , — жаваб туву му бали , амма думу гъушундайи .
40021031	Му кьюрикан адашдин тІалаб шли тамам гъапІну ? Дурари кІуру : « Сарпири » . Исайи дурариз кІуру : — Дугъриди кІуразачвуз : налук уч апІрударна чІуру аднан дишагьлийир учвутІан ухди Аллагьдин Паччагьлугъдиъ учІвди .
40021032	Фицики штуан апІру Ягь’я учвухьна дугъривалин рякъюъди гъафну . Учву дугъахъ хъугъундарчва , хъа налук уч апІрударна чІуру аднан дишагьлийир хъугъну . Учвуз гьамрар вари гъяркънушра , дугъахъ хъугъну , гунгьар гардандиъ гъидисундарчва .
40021033	Жара тахалусдихъра хъебехъай . Сар касди тІумтІин багъ ибтру ва дидлан арчил илтІибкІуру . Душваъ чяхир кчІюбкьру ичІ йибккуру ва паж апІуру хъасин , багъ тІумутІчйирихьна тувну , учв жара йишвариз гъягъюру .
40021034	Хъа тІумтІар хъуркьру вахт улубкьиган , дугъу , тІумтІин багъдикан чан бегьер хуз , лукІар тІумутІчйирихьна гьаъру .
40021035	ТІумутІчйири , дугъан гъуллугъчйир дидисну , дурарикан фуж урччвуру , фуж йивну йикІуру , шлиина гъван уьлюбхюру .
40021036	Эйсийи хъанара жара лукІар гьаъру , хъа дураризра гьаци гъапІнийи .
40021037	Аьхирки дугъу « белки дурариз дугъхьан нач шул » , кІури , дурарихьна чан бай гьаъру .
40021038	Амма тІумутІчйири , эйсийин бай гъяркъиган , чиб-чпин арайиъ кІуру : « Му эйсийин ирсчи ву ; гъачай думу йивну йикІухьа ва дугъан ирс ухьуз гъибтдихьа » .
40021039	Думу дидисну , багъдиан адаъну , йивну йикІуру .
40021040	Ари гьамус багъдин эйси гъафиган , дугъу тІумутІчйирикан гьапІди ?
40021041	Му пис касар дугъу тІанкь апІиди , хъа тІумтІин багъ вахтниинди чахьна бегьер рубкьру жара тІумутІчйирихьна арендайиз тувди .
40021042	Хъа Исайи , давам апІури , дурариз кІуру : — Учву Гирами китабариъ дидикІнайи гьаму гафар гъурхундарнучва : « Устйири гатІабхьу гъван мурччвануб гъабхьну . Му ухьуз гъябкъю аьламат Агъайи гъапІуб ву » .
40021043	Гьаддиз кІуразачвуз , Аьршарин Паччагьлугъ учвхьан тадабгъиди ва думу лайикьлудариз тувди .
40021044	Хъа фуж гьадму гъвандиина ахъиш , думу парчйир хьиди ; хъа шил’ина думу абхъиш , чархьиди .
40021045	Дугъан тахалусар гъеерхьу аьхюну маллйирна фарисйир Думу чпикан улхурайивалин гъавриъ ахъу .
40021046	Дурариз Думу дисуз ккун шулу , амма халкьдихьан гучІ шулу , гьаз гъапиш халкьди Думу пайгъамбар вуди гьисаб апІурайи .
40022001	Исайи хъанара дурар тахалусариинди гъаврикк ккауб давам гъапІнийи .
40022002	Аьршарин Паччагьлугъ сар гьамцир паччагьдиз ухшар ву . Сар паччагьди , гизафдариз сумчрик дупну , чан балин сумчрин мярака дюзмиш гъапІнийи .
40022003	Вахт улубкьган , дугъу чан лукІар хялариз теклиф апІуз гьау , амма дурариз гъюз ккун гъабхьундайи .
40022004	Дугъу хъанара дурарихьна чан жара лукІар гьаънийи : — Магьа , дюрхнайи жердар , якъар дурккну , хурагарра дапІну , вари гьязурди а , сумчрин демраз гъачай .
40022005	Садар , дугъан гафарихъ хъпебехъди , чпин хутІлариз , тмундар ариш-вериш апІуз гъушнийи .
40022006	Имбудари , дугъан лукІар дидисну , дурччвну йихуру .
40022007	Мидкан , пис хъял дуфну , паччагьди , чан кьушмар гьаъну , дурар тІанкь апІуру ва дурарин шагьрик цІа кипру .
40022008	Хъасин паччагьди чан лукІариз кІуру : — Сумчрин дем гьязурди а , хъа сумчриз теклиф дапІнайидар лайикьлу гъахьундар .
40022009	Гьаддиз , душну , кючйириъ алахькьандариз варидариз сумчрин демраз дих апІинай .
40022010	ЛукІарира , душну , кючйириъ чпиз алахькьандар вари : гьам ужудар , гьамсана харжидар хъади дуфну , сумчрин суфра хялари хъабцІру .
40022011	Хяларихьна удучІву паччагьдиз дураригъ сумчриз ярамиш дару палтар али сар кас рякъюру .
40022012	Паччагьди дугъаз кІуру : — Я дуст кас , сумчрин палтар алдарди увхьан мина гъюз фици гъабхьунвухьан ? Дугъазра кІуруб гъибихъундайи .
40022013	Гьадмуган паччагьди лукІариз гъапнийи : — Му , ликар-хилар йитІну , чІатинди мучІушназ , ишуб , гьарай-суза , фигъан айишвазди гатІахьай .
40022014	Фицики теклиф дапІнайидар гизафдар ву , хъа кадагънайидар — цІиб .
40022015	Гьадмуган фарисйири , мушв’ан удучІвну , Исайи фукІа дюз даруб кІайиз ккеуз мясляаьт апІуру ,
40022016	ва Дугъахьна , Гьироддин терефкрарра хъади , чпин ученикар гьаъру . Дурари Исайиз кІуру : — Я Мялим ! Учуз Уву гьякьлу кас вуйивал ва инсанар Аллагьдин дугъри рякъюъ тІаърайивал аьгъячуз . Уву инсандин машназ , яна гъуллугъназ лигурдарва .
40022017	Гьаци вуйиган , учуз йип : Римдин паччагьдиз учу налук тувуз хай шулин , даш шулдарин ?
40022018	Исайи , дурарин чІуру ниятар рякъюри , кІуру : — Кьюб маш гъяйидар , Узу гьаз ахтармиш апІурачва ?
40022019	Учву налукди туврайи пул Узуз улупай . Дурари Дугъахьна саб манат хуру .
40022020	— Мидик шлин шикилна ччвур ка ? — пну , гьерху Исайи дурарихьан .
40022021	— Римдин паччагьдин , — жаваб туву дурари . Гьадмуган Исайи дурариз кІуру : — Дици вуш , паччагьдинуб паччагьдиз , хъа Аллагьдинуб Аллагьдиз тувай .
40022022	Му гафар гъеерхьиган , дурар мюгьтал шулу ва Дугъхьан гьудучІвну гъягъюру .
40022023	Гьадму йигъан Дугъахьна гъачІидар чІиви шуб айиб дар кІурайи саддукйир гъюру , ва дурари Исайихьан гьерхру :
40022024	— Я Мялим ! Муса пайгъамбри дупна : « Эгер фуж чаз велед даршиди гъачІиш , дугъан хпир дугъан чвуччвуз дитри ва чвуччвун тухум давам апІри » .
40022025	Учу ургур чве вуйча , ва сарпир эвлемиш духьну , гъакІну ва , велед хътарди хьпаз лигну , хпир дугъан чвуччвуз дитру .
40022026	Гьамци кьюрпирра , шубурпирра , та-а-ап ургурпириина гъяйиз , вари йихуру .
40022027	Аьхирки гьадму хпирра йикІуру .
40022028	Гьаци гъабшиган , гъиямат йигъан вари чІиви шлуган , думу ургурикан фунурин хпир хьиди ? Дурариз вардариз думу швуваз гъушнийи аьхир .
40022029	Исайи дурариз гьамциб жаваб апІуру : — Учву , я Гирами китабар , ясана Аллагьдин кьудрат аьгъдарди , улдугурачва .
40022030	ЧІиви гъахьиган , дурари я швушвар хурдар , я швуваз гъягъюрдар . Дурар аьршариъ айи малайикарси хьиди .
40022031	Хъа гъиямат йигъан гъийихдар чІиви хьувалин гьякьнаан Аллагьди учвуз гъапи гьаму гафар яраб учву гъурхундайкІан ?
40022032	« Узу Ибрагьимдин Аллагь вуза , Исакьдин Аллагь вуза ва Якьубдин Аллагь вуза » . Аллагь дийихнайидарин ваъ , хъа чІивидарин Аллагь ву .
40022033	Му гафар гъеерхьиган , халкь Исайин аьгъювалар улупбиин мюгьтал шуйи .
40022034	Исайи саддукйир фици чпин йишв’ин дитнуш , гъеебхьиган , фарисйирна саддукйир , сатІиди уч шулу .
40022035	Дурарикан сар къанунчийи , Исайи фу кІуруш кІури , Дугъхьан гьерхру :
40022036	— Мялим ! Къанундиъ вартІан метлеблу табшуругъ фунуб ву ?
40022037	Исайира дугъаз кІуру : — « Яв Агъа Аллагь , вари юкІв хъипну , вари рюгьнаан ва яв вари фагьмиан ккун апІин » .
40022038	Му сабпи ва вартІан метлеблу табшуругъ ву .
40022039	Кьюбпибра гьаддиз барабар ву : « Яв багахь хьайир жвуваз жвувси ккун апІин » .
40022040	Гьаму кьюб табшуругъдиин вари Къанун ва пайгъамбрарин БикІбар биналамиш духьна .
40022041	Саб йишв’ина уч духьнайи фарисйирихьан Исайи гьерху :
40022042	— Учву Месигьдин гьякьнаан фу фикир апІурачва ? Думу шлин Бай ву ? Фарисйири Дугъаз : — Давудгъярин Бай ву , — кІуру .
40022043	Исайи дурарихьан хъана гьерхру : — Дици вуйиган , Рюгьну ацІнайи Давудри Дугъаз Агъа фици кІура ? Давудри дупнаки :
40022044	« Агъайи йиз Агъайиз гъапну : Узу Яв душмнар Яв ликарикк дахьайизкьан , Йиз арччул гъвалахъ деъ ? »
40022045	Гьамци , Давудри Дугъаз Агъа кІурайиган , Думу дугъан Бай фици хьидихъа ?
40022046	Сарихьанра Дугъаз жаваб тувуз гъабхьундар . Ва гьадму йигъланмина , Исайиз суалар тувуз кІури , Сарун сарира Исайихьан гьич сабдиканра гьерхуз кІубанвал гъапІундар .
40023001	Хъасин Исайи , халкьдихьна ва Чан ученикарихьна илдицну , гъапнийи :
40023002	— Мусайин Къанундин гъаврикк ккаъри , тахтниин къанунчйирна фарисйир деъна .
40023003	Гьаци вуйиган , гьадрари кІурубдихъ хъебехъай ва кІулиз адабгъай , хъа дурари апІурайиганси мапІанай , фицики дурари , фу ккун апІураш , кІура , хъа чпи гьаци апІурадар .
40023004	Читин къайдйир кІули гъахуз гъитри , дурари гъюнариин гъулайсуз гъагъар иливура , хъа дурар алишвлан ришвбан бадали чпи тІубкьан кучрадар .
40023005	Хъа дурари фукІа апІурашра , инсанариз рябкъри кІури апІурайиб ву . Гьамци дурари унтІланна хиллан илдижру Къанундиан гафар дидикІнайи чпин чІулар аьхю апІури шулу ва палтарин цІимцІлар ярхи апІури шулу .
40023006	Дурар мажлисар-демариъ ва мистариъ ужусдар йишвар дидисну деуз ккунидар ву .
40023007	Ва базар-майднариин чпи тебрик апІури ва адмийири чпиз « Мялим ! Мялим ! » кІури , дих апІури ккунидар ву .
40023008	Хъа учвуз гъит мялимар дарипри , фицики гьякь Мялим сар ву , хъа учву вари гъардшар вучва .
40023009	Ва жилариин саризра адаш макІанай , фицики учвуз сар Аьршарин АдаштІан адар .
40023010	Ва учвуз насигьятчйирра дарипри , фицики сар ву учвуз айи Насигьятчи , думура Месигь ву !
40023011	Учвкан варитІан заан вуйирикан , учвуз гъараваш ишри ,
40023012	фицики , шли учв заанди дисури гъашиш , думу аскан апІиди , хъа шли учв асканди дисури гъашиш , гьадму заан хьиди .
40023013	Ичв гьял пис хьибди , кьюб маш гъяйи къанунчйирна фарисйир ! Гьаз гъапиш адмийирин улихь Аьршарин Паччагьлугъдин раккар хъяркьрачва . Душваъ я учву учІврадарчва , я учІврайидар учІвуз гъитрадарчва .
40023015	Ичв гьял пис хьибди , къанунчйирна фарисйир , кьюб маш гъяйидар , гьаз гъапиш сар каскьан учвухъинди илтІикІбан бадали , учву гьюлериланна жиларилан илдицури шулучва ; ва дицир кас гъидихъган , дугъкан учвутІан кьюб ражари бешбетер жегьеннемагьли апІуручва .
40023016	Ичв гьял пис хьибди , рякъ улупурайи курар . Учву : « Аллагьдин хул’инди ху гъапІну пну , баладар , — кІурачва , — хъа Аллагьдин хулаъ айи гъизилиинди ху гъапІур чав туву гаф тамам апІуз мажбур ву » , — кІурачва .
40023017	Я курар ва ахмакьар ! Фу заан ву : гъизил , дарш гьадму гъизил гирами апІурайи Аллагьдин хал ?
40023018	Хъанара : « Шли Аллагьдиз багъишар апІру йишв’инди ху гъапІнуш , дугъаз , баладар , кІурачва , — хъа гьадина багъиш апІуз дубхнайибдиинди ху гъапІур чав туву гаф тамам апІуз мажбур ву » , — кІурачва .
40023019	Эй кур духьнайидар ! Фу заан ву : багъиш апІуз дубхнайиб , дарш думу гирами апІурайи марцци йишв ?
40023020	Гьаци вуйиган , шли Аллагьдиз багъишар апІру йишв’инди ху апІураш , дугъу гьадушв’ин дивру варибдииндира ху апІура .
40023021	Аллагьдин хул’инди ху апІурайири , гьам Аллагьдин хул’инди , гьамсана душваъ яшамиш Шулайириинди ху апІура .
40023022	Зав’инди ху апІурайири Аллагьдин тахтниинди ва дид’ин Деънайириинди ху апІура .
40023023	Ичв гьял пис хьибди , къанунчйирна фарисйир , фицики учву , Къанунди дупнайибси , шюше , гьашв ва шивит укІарин йицІуб пайнакан саб пай туврачва , хъа Къанундиъ вартІан метлеблу вуйиб : гьякьлувал , рягьимлувал , хъугъвал — гьархрачва ; сифте вуди гьамрар дапІну ккунду , хъа тмунубра дарапІди гъибтну ккундар .
40023024	Эй рякъ улупурайи курар ! Учву хурагнак кабхъу мизмиз ктабгъурачва , хъа деве хътІюбкъюрачва .
40023025	Ичв гьял пис хьибди , кьюб маш гъяйи къанунчйирна фарисйир , гьаз гъапиш учву захна бушгъаб заълан марцц апІури шулучва , хъа дурарин айитІишв угъраш’валинна тямягькарвалин йимишари абцІри шулучва .
40023026	Эй кур фарисей ! Сифте захранна бушгъабан айитІишв марцц апІин , дурарин чІатан терефра марцциб шлуганси .
40023027	Ичв пис гьял хьибди , кьюб маш гъяйи къанунчйирна фарисйир , фицики учву , уччвуди рякъюз кІури , чІатанди лизиди дарснайи , хъа айитІишв майтин кІурбарина жюрбежюр чиркишну ацІнайи накьварин гюмбтариз ухшар вучва .
40023028	Гьаци учвура , инсанариз заъланди дугъридарси улупури , айтІанди кучІляхваларина нягьякьвалари ацІначва .
40023029	Ичв гьял пис хьибди , кьюб маш гъяйи къанунчйир ва фарисйир ! Учву , пайгъамбрариз ва жара марцци касариз гюмбтар диври , дурар кабалгурачва .
40023030	« Эгер учу ич ата-бабйирин девриъ яшамиш шули гъахьнийиш , учу дурарихъди пайгъамбрарин ифи удубзбаъ иштирак хьидайча » , — кІурачва .
40023031	Гьаму гафариинди учву пайгъамбрар гъийихдарин веледар вуйивалин гьякьнаан ачухъди шагьидвал апІурачва .
40023032	Гьаци вуйиган , ичв абйирин тахсрар давам апІинай !
40023033	Эй битІар , битІран ифи айидар ! Учву жегьеннемдин цІигъ гъитру жазайиккан фици гьергдичва ?
40023034	Гьаддиз магьа Узу учвухьна пайгъамбрар , фагьумлуйир ва аьлимар гьаъраза . Учву дурарикан садар йивну йихидичва , хъа тмундар ичв мистариъ урччвидичва ва шагьриан шагьриз утІуккури хьидичва .
40023035	Гьякьлу Авелин ифдилан ккебгъну , Аллагьдиз багъишар туврушванна Аллагьдин хулан арайиъ учву йивну гъачІи Варахайин бай Закар’яйин ифдиина гъяйизкьан , жилариин нягьякьди удубзурайи вари ифдин тахсирра ичвуб хьибди .
40023036	Дюзди кІуразавуз : гьамусдин адмийириз гьаму варибдин жаза гьадабтІиди .
40023037	Эй , пайгъамбрар йивну йихру ва чахьна гьау илчйириин гъван уьлюбхру Ерусалим ! Швнубан Узуз , пеъли чан хлинццариккна шюхъярси , яв халкь уч апІуз ккун гъабхьунзуз , хъа учву кІул ккивундарчва !
40023038	Лигай , магьа ичв хал ичІиди гъубзна .
40023039	Магьа кІуразачвуз : « Агъайин ччвурнахъ Гъюрайир ужувлакк ишри » , кІури , учву дих дарапІкьан гагьди , Узу сарун рякъидарчвуз .
40024001	Иса Аллагьдин хул’ан удучІвиган , Дугъан ученикар , Дугъаз Аллагьдин хулан дараматар улупуз кІури , багахьна гъафи .
40024002	Исайи дурариз кІуру : — Гьамрар вари рякъюранчвуз ? Дугъридан кІуразачвуз , мидин гъван гъвандиин гъубзидар , вари дабгъиди .
40024003	Иса Елион дагъдиин деънайиган , Дугъахьна ученикар гъюру ва жарадар алдру йишв’ин дурари Дугъхьан гьерхру : — Йип учуз , дици фила хьибди ? Уву хъадакну гъюрувал ва гъиямат йигъ улубкьруб учуз фицдар лишнариинди аьгъю хьибди ?
40024004	Исайи дурариз жаваб вуди кІуру : — Лигайгьа , шликІа учву алдатмиш дарапІбан бадали , ихтият йихьай .
40024005	Фицики гизафдар : « Узу Месигь вуза » кІури , Йиз ччвурнаккди гъиди ва гизаф халкьар алдатмиш апІиди .
40024006	Гьацира учвуз багахь ва ярхла дявйирикан ебхьидичвуз . Лигайгьа , гучІ мапІанай , фицики мурар духьну ккуни ляхнар ву , амма му сабан аьхир дар .
40024007	Фицики халкь халкьдиин , паччагьлугъ паччагьлугъдиин алархьиди . Гаш’валар ахьди , жюрбежюр йишвариъ жилар тІурччвиди .
40024008	Мурар вари бедбахтваларин , бицІир апІру аьзабарси , сифте кІулар ву .
40024009	Гьадмуган учвуз аьзабар тувди ва учву йивну йихиди ; учву , Йиз ученикар хьпаз лигну , вари халкьариз даккун хьидичва .
40024010	Гьадмуган гизафдар хъугъвалихьан ярхла хьиди . Сари-сар масу тувуз хъюгъди , инсанарин арайиъ душманвал абхъди .
40024011	Хъасин хайлин кучІлин пайгъамбрар арайиз удучІвиди ва дурари гизафдар алдатмиш апІиди .
40024012	Къайдасузвалар гизаф артухъ хьпаз лигну , гизафдарин сар-сарихьна ккунивал цІиб хьибди .
40024013	Гьамрар вари шли аьхиризкьан аьх гъапІиш , гьадму дюрхну хьиди .
40024014	Гьарсаб миллетдиз ебхьруганси , Аьршарин Паччагьлугъдикан Ужувлан хабар вари дюн’яйиъ рабгъиди , гьадмуган гъиямат йигъ улубкьиди .
40024015	Гьамци Даниял пайгъамбри улихь ккимиди дупнайи Гирами йишваъ Аллагь гьясбикк ккадру алчагъвал учвуз гъябкъиган ( урхурайир гъит гъавриъ ишри ) ,
40024016	гьадмуган Ягьудия уьлкейиъ айидар дагълариз гьергри .
40024017	Фуж гьадму вахтна гъваин алди гъашиш , чан хулаъ айиб фукІа гъадабгъуз душвлан улдудучІври ,
40024018	фуж хутІлиъ ади гъашиш , думу чан палтар гъадагъуз хулаз дурушри .
40024019	Гъагъдиъ айидаринна нанайихъ бицІидар хъайидарин гьадму йигъари гьял пис хьибди !
40024020	Гьамрар вари улукьну , учву гьергуз мажбур гъабхьи вахт я кьюрд , ясана султ йигъ дарибшри пну , ккарагай ,
40024021	фицики гьадмуган дюн’я ккебгъхъанмина дарши ва сарун сабанра даршлусдар зурба бедбахтвалар хьиди .
40024022	Хъа гьадму йигъар Аллагьди кам гъапІундайиш , сар каскьан ккададархьрийи , амма Чав кадагънайидар бадали Дугъу гьадму йигъар кам апІиди .
40024023	Эгер учвуз думуган « Лиг , Месигь гьамшвахь хьа » вая « Гьатушвахь хьа » гъапиш , мухъугъанай ,
40024024	фицики кучІлин месигьар ва кучІлин пайгъамбрар удучІвну , зурба аьламатнан лишнар улупуз хъюгъди . Дурар , чпихьан шулуш , гьелле Аллагьди кадагънайи касарра алдатмиш апІуз чалишмиш хьиди .
40024025	Магьа , Узу улихьмиди гъапунзачвуз .
40024026	Гьамци , нагагь учвуз « Магьа Думу ичІи чюлиъ а » гъапишра , дина мягъянай ; « Магьа Думу хулариъ гьитІикІна » гъапишра , мухъугъанай .
40024027	Кьюркьлин цІа завун му кІулиан тму кІулиз фици крибчуруш , Инсаниятдин Байра гьаци гъиди .
40024028	Наан майит ади гъабшиш , гьадина люкьяр уч хьиди .
40024029	Хъа сабпну гьадму йигъарин кьяляхъ « Ригъ ктІубшвиди , вазли акв тувидар , завариан хядар ахьди , завар ккадаршвиди » .
40024030	Гьадмуган зав’ина Инсаниятдин Балин лишан гъибди . Жилиин али вари халкьар ишиди , дурариз , Чан кьувват ва зурба гьяйбат хъади , дифариин алди гъюрайи Инсаниятдин Бай рякъиди .
40024031	Дугъура зурба сес апІру зурна хьади Чан малайикар гьаъди , дурари Дугъу ктагъу касар , жилин саб кІул’ан тмуну кІулиз гъяйизкьан , юкьбиб терефарихъанди уч апІиди .
40024032	Инжирин гьархъан мисал гъадабгъай : дидин кюлери кьюкьяр апІруган ва кІажар адашвруган , хьад багахь шулайивал аьгъю шулучвуз .
40024033	Гьаци учвузра , гьамрар вари гъяркъган , гьадму вахт , ичв раккнихъ хъайиси , багахь дубхьнайивал аьгъю йибхьай .
40024034	Гьякь кІуразачвуз : му вари улубкьайиз , гьамусдин насил гъубзди .
40024035	Заварна жилар ккадахьиди , хъа Йиз гафар дургидар .
40024036	Я аьршарин малайикариз , я Бализ — саризра йигъ ва сяаьт аьгъдар , хъа сар Адашдиз аьгъя .
40024037	Нюгьдин йигъари фици гъабхьнуш , Инсаниятдин Бай гъювалра гьаци хьибди :
40024038	жилиин шид улубчІвайиз улихьна Нюгь чан гимдиъ учІву йигъ’ина гъяйиз , вари фици ипІури-убхъури , швушвар хури , швуваз гъягъюри гъахьнуш
40024039	ва шид улубчІвайиз фици фтинкІа фикир ктарди гъахьнуш , Инсаниятдин Бай гъювалра гьаци хьибди .
40024040	Думу вахтна хутІлиъ кьюр нежбер лихури гъахьиш , дурарикан сарнур гъахиди , тмунур гъитди ;
40024041	хилин рягъярихъ тахил рябгъюрайидар кьюр дишагьли гъахьиш , дурарикан сар гъадагъиди , тмунур гъитди .
40024042	Гьаци вуйиган , ул иливну мааханай , гьаз гъапиш ичв Агъа гъюру йигъ учвуз аьгъдарчвуз .
40024043	Учвуз аьгъю йибхьайки , хулан эйсийиз угъри гъюру вахт аьгъяйиш , думу даърахрийи ва чан хулаъ учІвуз гъидритрийи .
40024044	Гьаддиз учвура гьязурди гъузай , фицики учву ккилигури адру сяаьтна Инсаниятдин Бай гъиди .
40024045	Агъайин вартІан аькьюллу , вафалу гъараваш фунур ву ? Дугъу имбу гъаравшариз ипІруб туврурди дурарин зиин гъуллугъчиди дерккур .
40024046	Хулаз гъафи агъайиз ляхин апІури гъяркъю гъуллугъчи бахтавар ву .
40024047	Гьякь кІуразачвузки , агъайи думу чан вари хал-йишван аьхюрди дерккди .
40024048	Хъа эгер думу гъуллугъчийи , чан кІваан : « Йиз агъа багаригьди гъидар » пну ,
40024049	миди вуйи чавсдариз сабра дарди йивури гъахьиш , лутйирихъди ипІуз-убхъуз хъюгъиш ,
40024050	агъа , думу ккилигури адру йигъан ва мялум дару сяаьтна хъуркьди
40024051	ва дугъу думу гъуллугъчи кьюб швур апІиди : дугъкан , кьюб маш гъяйидарикан апІруб апІиди , душваъ суза-фигъан , зурба ишуб абхъди .
40025001	Гьадмуган Аьршарин Паччагьлугъ , лампйир гъадагъну , йишвну жамран улихьна гъюрайи йицІур шураз ухшар хьибди .
40025002	Дурарикан хьур аькьюллудар ва хьур абдалдар гъахьну .
40025003	Абдал шубари , лампйир гъадагъну , дурарихъ хъубзруб гъадабгъундар .
40025004	Аькьюллудари лампйирихъди хъубзрубра гъадабгъуру .
40025005	Жамру кьан апІуради хьпаз лигну , дурар вари нивкІуз гъягъюру .
40025006	Хъа гьацІишваринган : « Магьа жам гъюра , улихьна удучІвай » , — кІури , сесер утІурччвуру .
40025007	Вари шубар , гъудужвну , чпин лампйир акуди кархьуз хъюгъру .
40025008	Абдал шубари аькьюллудариз : « Ичв хъубзрубдикан учузра чавай , даршиш ич лампйир ктІушвура » , — кІуру .
40025009	Хъа аькьюллудари : « Хъубзруб учузра , учвузра гьубкІидар . Масу туврайидарихьна душну , учвуз гъадабгъай » , — кІуру .
40025010	Хъа дурар хъубзруб гъадабгъуз душну имиди , жам гъюру . Гьязурди айи шубар дугъахъди сумчрин демраз гъягъюру , ва сарун раккар хъяркьру .
40025011	Хъасин хъубзруб гъадабгъуз гъушу тмуну шубарира дуфну : « Я Агъа , я Агъа ! Учуз раккин абцца » , — кІуру .
40025012	Жамру дурариз жаваб вуди : « Дюзди кІуразачвуз , узуз учву зат аьгъюдаркьан дарзуз » , — кІуру .
40025013	Гьаци вуйиган , мааханай , гьаз гъапиш я йигъ , я сяаьт аьгъдарчвуз .
40025014	Аьршарин Паччагьлугъ сар гьамцир касдихь тевуз шул : саб ражари ярхла уьлкйириз гъягъруган , дугъу чан гъуллугъчйириз дих дапІну , чан мяишатдиз лигуз табшурмиш гъапІнийи .
40025015	Дурарин удукьувалариз лигну , сарихьна хьуд агъзур , тмунурихьна кьюд агъзур , шубурпирихьна сад агъзур манат тувну , учв гъушнийи .
40025016	Хьуд агъзур манат гъибисури , дишлади думу ляхник кипру ва хьуд агъзурсана гъазанмиш апІуру .
40025017	Гьаци кьюд агъзур гъибисурира кьюд агъзурсан гъазанмиш гъапІнийи .
40025018	Хъа сад агъзур манат гъибисури , душну , жил деебккну , душвакк ккивну , пул жин гъапІну .
40025019	Саб хайлин вахтналан агъа гъюру ва дурарихьан арсран гьякь-гьисаб апІувал ккун апІуру .
40025020	Чахь хьуд агъзур манат гъибтури , пул дубхну , кІуру : — Агъа ! Уву узухьна хьуд агъзур манат тувунва , магьа узу дурариинди хъана хьуд агъзурсан гъазанмиш гъапІунза .
40025021	Агъайи дугъаз кІуру : — Аферин увуз , ужур ва вафалу гъуллугъчи , бицІи ляхниъ узуз вафалу гъахьунва , аьхю ляхнар табшурмиш апІидизавуз ; яв агъайин мяракайиз дуфну , дугъахъди шадвал апІин .
40025022	Гьаци кьюд агъзур манат гъибисурира , дуфну , кІуру : — Агъа ! Уву узухьна кьюд агъзур манат тувунва , магьа дурарин кюмекниинди узу хъана кьюд агъзурсан гъазанмиш гъапІунза .
40025023	Агъайи дугъаз кІуру : — Увузра аферин , ужур ва вафалу гъуллугъчи , бицІи ляхниъ узуз вафалу гъахьунва , аьхю ляхин табшурмиш апІидизавуз ; йиз мяракайиз дуфну , узухъди йиз шадвал пай апІин .
40025024	Хъасин сад агъзур манат хьайир дуфну , кІуру : — Агъа ! Узуз уву учІру адми вуйиб аьгъяйзуз : дурубзру йишв’ан ккадабцІуз ва ктриву йишв’ан бегьер уч апІуз ккунир вува .
40025025	ГучІ кабхъури пул жиликк жин гъапІунза : магьа яв думу гъадабгъ .
40025026	Хъа агъайи дугъаз гьамци кІуру : — Эй жинжал ва темпел гъуллугъчи , увуз узу дурубзру йишв’ан ккадабцІрур ва ктриву йишв’ан бегьер уч апІрур вуйиб аьгъдайнуз ?
40025027	Гьаддиз уву йиз пул ляхник кипну ккундийи , гъафири узу думу артухъ дубхьну гъадабгъидийза .
40025028	Гьаддиз тадабгъай мугъахь хьайи пул ва тувай йицІуд агъзур хьайирихьна .
40025029	Фицики гьарсар чаз айи касдиз хъанара тувди ва дугъан разу хьибди , хъа чаз адрурихьан айибра тадабгъиди .
40025030	Ва башаккадру гъуллугъчи чІатинди мучІушназ гатІахьай . Душваъ суза-фигъан , зурба ишуб хьибди . Хъасин Исайи кІуру : — Ебхьуз ибар кайидариз гьаму гафар ерхьри !
40025031	Инсаниятдин Бай Чан аднаъди малайикарра хъади гъафиган , Дугъу Чан адлувалин паччагьвал апІиди .
40025032	Дугъан улихь вари миллетар уч духьну хьиди , хъа Дугъу , марччлихъни марччар цІигьарихьан фици жара апІури шулуш , гьаци дурар сар-сарихьан жара апІиди :
40025033	марччар Чан арччул , цІигьар гагул терефнаъ дерккди .
40025034	Гьадмуган Паччагьди Чан арччул терефнаъ айидариз пиди : — Гъачай йиз адашдин ужувлакк ккахьнайидар , дюн’я ккебгъхъанмина учвуз гьязурди дебккнайи Аьршарин Паччагьлугъ ирсди кьабул апІинай .
40025035	Узуз гашди айзуз , учву Узуз уьл тувнийчва ; Узу штухъ дахаргнайза , учву штухъди тухъ гъапІнийчва ; Узу яд жви вуйза , учву Узу кьабул гъапІнийчва ;
40025036	гъяцІалди айза , Уз’ин палат алабхьнийчва ; иццури айза , учву Узуз гъилигнийчва ; дустагъдиъ айза , Узухьна гъафнийчва .
40025037	Гьадмуган дугъри касари Дугъаз пиди : — Я Агъа ! Уву учуз гашди дяркъну , Увуз фила уьл гьивнийихъа ? Вая дахаргну ади , фила шид тувнийихъа ?
40025038	Уву яд жви вуди , учу Уву фила кьабул гъапІнийихъа ? Вая гъяцІалди дяркъну , учу Ув’ин фила палат алабхьнийихъа ?
40025039	Уву кетІерццну ади , ясана дустагъдиъ ади дяркъну , учу Увухьна фила гъафнийихъа ?
40025040	Ва Паччагь вуйи Инсаниятдин Бали дурариз жаваб вуди пиди : — Дюзди кІуразачвуз , учву гьаму Йиз бицІи гъардшарикан саризкьан гьаци гъапІнуш , гьадму учву Узуз гъапІу мисал ву .
40025041	Гьадмуган Дугъу чан гагул терефнахъ хъайидариз пиди : — Йиз улариккан дург духьну гъарахай , нянайикк ккайидар , иблисдиз ва дугъан хликк ккайидариз гьязур дапІнайи жегьеннемдин цІиз гъарахай .
40025042	Узуз гашди айзуз , учву Узуз уьл тувундайчва ; Узу дахаргнайза , шид тувундайчва ;
40025043	Узу яд жви вуди гъафиган , Узу кьабул гъапІундайчва ; гъяцІалди айиган , Узухъ палат хъабхьундайчва ; иццурайиган ва дустагъдиъ айиган , Узухьна гъафундайчва .
40025044	Гьадмуган дурарира Дугъаз жаваб вуди пиди : — Я Агъа ! Увуз гашди вая дахаргну ади , гъураба вая гъяцІалди ади , кетІерццнади , вая дустагъдиъ ади дяркъну , учу Увуз гъуллугъ дарапІди фила гъитнухъа ?
40025045	Гьадмуган Дугъу пиди : — Дюзди кІуразачвузки , учву гьаму Йиз бицІи гъардшарикан саризкьан гьаци гъапІундарш , Узузра гъапІундарчва .
40025046	Гьамци , нягьякьдар жегьеннемдин ккудудубкІру аьзабнаъ ахьди , хъа гьякьлудар ккудудубкІру уьмур хъапІри хьиди .
40026001	Вари гьаму гафар дупну ккудукІхъан , Исайи Чан ученикариз кІуру :
40026002	— Учвуз аьгъячвузки , кьюд йигълан Пасхайин машквар хьибди ва Инсаниятдин Бай хачриин дариз зигбан бадали душмнарин хилиз тувди .
40026003	Гьадму вахтна аьхю маллйирна аьхюдар Каяфа кІуру аьхюну маллайин гьяятдиъ уч духьнайи .
40026004	Дурари , аьмалдарвалиинди дидисну , Иса йикІуз йикьрар апІуру .
40026005	Амма дурари гьамци гъапнийи : — Анжагъ машквар йигъан ваъ , фицики халкьдик гъалабулугъ кабхъди .
40026006	Иса Вифанияйиъ хамран аьзар кади гъаши Шимондин хулаъ айи вахтна ,
40026007	Дугъан багахьна , лизи ругдин бетисибдиъди багьа ягъра хьади , сар дишагьли гъюру . Дугъу гутдиз гъюн йивну илдигънайи Исайин кІул’ин ягъ улубзуру .
40026008	Му гъябкъю ученикарик , хъял кубчІвру . Дурари : — Гьамкьан ицци ниъ хъайи ягъ мугъу гьаз чІур гъапІу ?
40026009	Му аьхю кьиматнахъ масу тувну , пул касибариз пай апІуз шулийда , — кІуйи .
40026010	Дурарин гъавриъ ахъу Исайи кІуру : — Дишагьлийиз нач шлуси гьаз кІурачва ? Узу бадали дугъу ужуб ляхин апІура .
40026011	Касибар гьарган учвухъди хьиди , хъа Узу учвухъди гьарган хьидарза .
40026012	Гьаму ягъ Йиз кІулкан ктатбиинди дугъу Йиз беден накьвдик кивбан бадали гьязур апІура .
40026013	Гьякь кІуразачвуз : дюн’яйиъ му Ужувлан хабар наан рабгъури гъабшишра , думу кІваин апІиди ва дугъу гъапІубдикан ктибтиди .
40026014	Гьадмуган йицІикьюрикан сари — Искариот Ягьуда кІурури , аьхюну маллйирихьна душну , кІуру :
40026015	— Иса дисуз учвуз кюмек гъапІиш , узуз фу тувдичва ? Дурари дугъаз , арсран сумчІур манат тувурча , гъапи .
40026016	Гьаддихъанмина дугъу Иса масу тувуз гъулай вахт абгури шулу .
40026017	ЛичІван лавшарин машквран садпи йигъан Исайихьна дуфну , Дугъан ученикари гьерхнийи : — Увуз пасхайин хураг учу наан гьязур дапІну ккундувуз ?
40026018	Исайи дурариз кІуру : — Шагьриз сар фланурихьна гъарахай ва дугъаз йипай : « Мялимди гьерхра : „ Узу пасхайин машквар Йиз ученикарра хъади яв хулаъ апІурза “ » .
40026019	Исайи гъаписи вари дапІну , ученикари пасхайин хураг гьязур гъапІнийи .
40026020	Хябяхъ гъабхьибси , Иса Чан йицІикьюр ученикдихъди гъюн йивну суфрайихъ деънийи .
40026021	Дурари ипІуз хъюгъиган , Дугъу кІуру : — Гьякь кІуразачвуз : учвкан сари Узу масу тувди .
40026022	Бегьем дерд дубхьну , гьарури Дугъаз пуз хъюгъю : — Я Агъа , думу узу дарза аьхир ?
40026023	Дугъура жаваб вуди кІуру : — Узухъди саб гъабрак уьл кубсрайири Узу масу тувди .
40026024	Гьамци , Гирами китабариъ улупнайиганси , Инсаниятдин Бай масу тувди , амма шли Инсаниятдин Бай масу тувраш , дугъаз бала хьибди : думу касдиз , учв бабкан гъахьундайиш , ужу шуйи !
40026025	Иса душмнариз масу тувуз рази гъахьи Ягьудайи кІуру : — Думу узу дарза аьхир , Мялим ? Исайи дугъаз кІуру : — Гьаци уву кІурава .
40026026	Дурари хураг ипІурайи вахтна , Исайи уьл гъадабгъуру , ужуб сяаьт ибшри дупну , думу гьудубтІуру ва , ученикарихьна туври , кІуру : — Ма гъадабгъай , ипІинай : му Йиз беден вуйиз .
40026027	Аллагьдиз чухсагъул дупну , зах гъадабгъуру ва , ученикарихьна тувну , кІуру : — Мид’ан варидари убхъай .
40026028	Му цІийи йикьрар йитІурайи ва гизафдарихъанди , гунгьарилан хил алдабгъбан бадали , удубзурайи Йиз ифи вуйиз .
40026029	КІуразачвузки , тІумтІарин му чяхир сарун , Йиз Адашдин Паччагьлугъдиъ учвухъди цІийи чяхир убхъайизкьан , убхъидарза .
40026030	Хъасин Аллагьдин тярифназ мяъли дапІну , дурар Елион дагъдиз удучІвуру .
40026031	Дагъдиина удучІвиган , Исайи ученикариз кІуру : — Учву варидари ахъли Узу гъитдичва , фицики Гирами китабариъ дибикІна : « Марччлихъан йикІидиза , ва лижраъ айи марччар даргъиди ! »
40026032	Хъа Узу чІиви гъашиган , Узу Галилейиз гъягъидиза ва душваъ учвуз ккилигури хьидиза .
40026033	Хъа Петри Исайиз жаваб вуди гъапи : — Варидари Уву гъитишра , узу гьич саб вахтнара дици дарапІарза .
40026034	Исайи дугъаз гъапи : — Гьякь кІуразавуз , ахъли даттли уьъйир дапІну ккудубкІайиз , Узу шубубан « аьгъюр дарзуз » пидива .
40026035	Петри Дугъаз кІуру : — Узу Увухъди йикІуб алабхъурушра , Уву « аьгъюр дарзуз » пидарза . Имбу ученикарира гьамцдар гафар гъапнийи .
40026036	Хъасин Иса дурарихъди Гефсимания кІуру йишваз гъягъюру ва Дугъу чан ученикариз кІуру : — Учву гьамшвахь деай , хъа Узу душну гьатушвахь ккарагидиза .
40026037	Чахъди Петрна Зеведейин кьюрид баярра гъадагъу . ЮкІв лап пашман дубхьну , Дугъак сикинсузвал кабхъру .
40026038	Гьадмуган Исайи дурариз гъапи : — Йиз юкІв яман хажалатнаъ абхънайиз , гьамшвахь Узухъди гъузай , гъафил махьанай !
40026039	ЦІиб тинаси душну , машнахъди жил’ина ис духьну , Думу гьамци кІури , ккарагуз хъюгъру : — Я Аьршарин Адаш , эгер шулуш , му аьзаб Уз’ина дяргъруси апІина , вушра , Узуз ккуниси ваъ , хъа Увуз ккуниси ибшри .
40026040	Хъасин ученикарихьна гъафиган , лигуруш , дурар нивкІуз душнади рякъюру . Думуган Дугъу Петриз кІуру : — Саб сяаьтнаъкьан Узухъди даърахди гъузуз шуладарин учвхьан ?
40026041	Гъафил махьанай . Тямягьвалариъ адрахъбан бадали , ккарагай . Рюгь кІубан ву , хъа беден — зяиф .
40026042	Хъана , гьудучІвну , Думу кьюбпи ражарира ккарагуру : — Я Адаш , эгер Узу му аьзабнаккан ккадауб мумкин дарш , Яв гаф тамам ибшри .
40026043	Кьяляхъ гъафириз , дурар хъана даахну рякъюру . Дурарин улар гъагъи духьнайи .
40026044	Дурар гъитну , хъана тинаси гьудучІвну , Исайи шубубпи ражари гьадму гафар кІури , Чан ккарагуб текрар гъапІнийи .
40026045	Хъасин ученикарихьна дуфну , дурариз кІуру : — Гьамусра даахну имичва , рягьятвал гъадабгъуранчва ? Инсаниятдин Бай гунагькрарин хилиз тувру вахт магьа сарун хъубкьна .
40026046	Гъудужвай , гъягъюрхьа ; лигайки , Узу масу туврайир багахь шула .
40026047	Дугъу гьеле гьамци кІури имиди магьа йицІикьюрикан сар Ягьуда дуфну хъуркьу . Дугъахъди , ханжларна маргъар хьади , аьхюну маллйирина аьхюдари гьаънайи адмийирин аьхю гъварчра хъайи .
40026048	Иса масу тувуз дуфнайи Ягьудайи дурариз гьамци дупнайи : салам тувруган , узу шлиз мак гъапІиш гьадму Иса ву , ари Гьадму дисай .
40026049	Дугъу , дишлади Исайихьна дуфну , гъапи : « Салам Увуз , Мялим ! » — ва Дугъаз мак гъапІу .
40026050	Исайи дугъаз кІуру : — Яв апІуз ккайи ляхин апІин , дусткас . Дишла , алархьну , эскрари Иса дисуру .
40026051	Гьадму арайиъ Исайин ученикарикан сари , сабпну чан ханжал уьчІюбгъну , йивну , аьхю маллайин гъаравшин иб ктабтІуру .
40026052	Гьадмуган Исайи дугъаз кІуру : — Яв ханжал чан гъашариъ ив , фицики ханжал уьчІюбгъю гьарсар ханжалихьан йикІиди .
40026053	Ваяки Узу Йиз Адашдикан тІалаб гъапІиш , Дугъу Узуз гьамусяаьт малайикарин йицІикьюб кьушумтІан артухъ тутрувур , кІурана ?
40026054	Даршиш , гьаму вари гьамци дубхьну ккунду , кІури , Гирами китабариъ дидикІнайидар фици кІулиз удучІвиди ?
40026055	Хъасин Исайи халкьдиз кІуру : — Узу дисуз , гъачагъ дисурайиганси , ханжларна маргъар хьади дуфначва . Узу гьар йигъан Аллагьдин хулаъ аьгъювалар улупури деъну шуйза , хъа думуган Узу гъидисундайчва .
40026056	Вари гьаму ляхнар пайгъамбрарин Китабариъ дибикІнайиб кІули удубчІвуз шулайидар ву . Гьадмуган вари Дугъан ученикар , Иса гъитну , гьергнийи .
40026057	Иса гъидисдари Думу аьхюну малла Каяфайихьна гъухнийи , душваъра къанунчйирна аьхюдар уч духьнайи .
40026058	Петр ярхлаанси Исайихъди Каяфайин гьяятдихьнакьан гъафнийи ва , айитІинди учІвну , аьхир фициб шулуш лигуз кІури , Аллагьдин хулан эскрарихъди деънийи .
40026059	Аьхюну маллйири , аьхюдари ва вари Диванханайин миди вуйидари , Иса йикІбан къарар адабгъбан бадали , Дугъаз къаршуди кучІлин шагьидвалар агурайи .
40026060	КучІлин шагьидвал апІури , гизафдар уч гъахьнушра , дурариз лазим вуйи шагьидвалар гъидихъундайи . Аьхирки кьюр кас багахьнаси гъафи
40026061	ва дурари гъапи : — Мугъу кІурайи : Узхьан Аллагьдин хал рабгъуз ва шубуд йигъан думу цІийи кІултІан тикмиш апІуз шулзухьан .
40026062	Маллйирин аьхюри , гъудужвну , Исайиз гъапи : — Уву гьаз чІалкьан кІурадарва ? Мурари апІурайи шагьидвал дюзиб вуйин ?
40026063	Исайи чІалкьан гъапундайи . Маллйирин аьхюри гъудужвну Исайиз кІуру : — Узу Аллагьдин улихь Увкан дишди пуб тІалаб апІураза : Аллагьдин Бай Месигь Уву вуна ?
40026064	Исайи дугъаз кІуру : — Уву гьаци кІурава . Дидланна гъайри , Узу кІуразачвуз : гьамусдихъантина Инсаниятдин Бай вари Удукьрурин арччулну гъвалахъ деъну ва дифариинди гъюри рякъидичвуз .
40026065	Гьадмуган маллйирин аьхюри , хъял улупури , чаин али палтар дячІяргъну , кІуру : — Мугъу Аллагь гьясбикк ккадру гафар кІура ! Ухьуз сарун шагьидар гьаз ву ? Магьа гьамусяаьт учвуз варидариз Мугъан Аллагь гьясбикк ккадру гафар гъеерхьунчвуз !
40026066	Учву фици фикир апІурачва ? Дурарира жаваб вуди гъапи : — Думу тахсиркар ву ва аьжализ лайикь ву .
40026067	Гьадмуган садари Дугъан машнаъ тутйир атІу , гъурдар гъиву . Тмундари гарцІлариккан бачІар ккадату
40026068	ва « Увуз шли гъивнуш , йип ари , Уву Месигь вуш ? » — кІури , кялхъри гъаши .
40026069	Хъа Петр чІат гьяятдиъ деънайи . Дугъахьна дуфну , сар гъараваш дишагьлийи кІуру : — Увура Галилейжви Исайихъ хъади гъахьунва .
40026070	Амма думу варидарин улихь инкар гъахьи : — Уву фу кІурашра , аьгъдарзуз .
40026071	Петр урнариан удучІвурайиган , думу сар жара гъараваш дишагьлийиз рякъюру , ва душваъ айидариз кІуру : — Гьаму кас Назаретдиан вуйи Исайихъ хъади гъахьну .
40026072	Ва дугъу хъанара : « Узуз думу Кас аьгъюркьан дарзуз » , — пну , ху апІуру .
40026073	Саб арайилан гьамшварихь дийигънайидари , багахьнаси дуфну , Петриз кІуру : — Дугъриданна увура гьадрарикан сар вува , фицики яв улхбан нугъатнура гьаци вуйиб улупура .
40026074	Думуган Петр : — Узуз думу Кас гьич аьгъюркьан дарзуз , — кІури , хуйир апІуз хъюгънийи .
40026075	Гьаму арайиъ даттли уь-уь гъапІу . Петрин , Исайи гъапи : « Даттли уьъйир дапІну ккудубкІайиз , Узу шубубан „ аьгъдарзуз “ пидива » , — кІуру гафар кІваина гъюру . Ва гьадлин удучІву Петр , дерд дубхьну , зарбди гъишнийи .
40027001	ГвачІин улубкьиган , вари аьхю маллйирина аьхюдари , уч духьну , Иса йикІуз къарар адабгънийи .
40027002	Дугъан хилар-ликар йитІуз гъитну , Думу духну , Римди Ягьудияйиъ гьюкумдар вуди дерккнайи Понтий Пилатдин хилиз тувру .
40027003	Гьадмуган Иса масу туву Ягьудайи , Думу йикІуз ккайиб аьгъю дубхьну , чав гъапІубдиин швумал духьну , сумчІур арсран манат аьхюну маллйирихьна ва аьхюдарихьна кьяляхъ тувнийи .
40027004	Дугъу дурариз гъапнийи : — Тахсирсуз кас масу тувну , гунагь шлу ляхин гъапІунза . Дурарира гъапнийи : — Ич дидихъ фу хъа ? Думу яв гъайгъу ву .
40027005	Ягьуда , арсар Аллагьдин хулаз гатІахьну , душну , чав учв ккирхну йикІуру .
40027006	Аьхюну маллйири , арсран пулар гъадагъну , гъапи : — Мурар Аллагьдин хулан хазнайиъ дивуз хай шулдар , фицики дурар ифдихъ туву кьимат ву .
40027007	Мясляаьт дапІну , яд агьалйир кивбан бадали , арсран пуларихъ , сар гъабар апІру устайин хутІил гъадабгънийи .
40027008	Гьаддиз гьадму хутІлиз гьамусра « Ифдин хутІил » кІури ими .
40027009	Гьамци Еремия пайгъамбрин мелзналан гъапи гьаму гафар кІулиз удучІвну : « Израилин халкьди Дугъан кьимат вуди дебкку сумчІур арсран манат гъибиснийи
40027010	ва , узуз Агъайи апІин гъапиганси , сар гъабар апІру устайин хутІлихъ тувнийи » .
40027011	Иса гьюкумдрин улихь деркку , гьюкумдри Исайихьан гьерху : — Уву « жугьдарин Паччагь » вуна ? Исайи гъапи : — Уву гьаци кІурава .
40027012	Маллйирина аьхюдари Исайик тахсрар кирчруган , Дугъу дурариз саб жавабра тувундайи .
40027013	Гьадмуган Пилатди Дугъаз кІуру : — Увуз къаршу вуди фукьан шагьидвалар апІураш , ебхьурадарнуз ?
40027014	Исайи саб гафнииндикьан жавабра тувундайи , хъа гьюкумдар мид’ин гизаф мюгьтал гъахьнийи .
40027015	Пасхайин машкварган , гьюкумдри , халкьди тІалаб гъапІган , сар дидиснайир деетру аьдат ади гъабхьнийи .
40027016	Гьадму вахтна дустагъдиъ Варава кІуру вардин мелзниин али чІуру кас айи .
40027017	Вари уч гъашиган , Пилатди дурарихьан гьерхру : — Узу фуж деетну ккундучвуз : Варава , дарш Месигь ву кІурайи Иса ?
40027018	Пилатдиз дурари Иса бахилвалиан масу тувнайиваликан аьгъяйи .
40027019	Пилат суд апІру йишв’ин деънайи вахтна , дугъан хпири дугъаз гьамци пуз гъуллугъчи гьаънийи : — Гьадму марцци Касдин суд апІбахьан ярхла йихь , гьаз гъапиш узуз сан Дугъкан гучІ ккапІру нивкІ гъябкъюнзуз .
40027020	Хъа маллйирина аьхюдари халкь , Варава ккадаъну , Иса пуч апІуб ккун апІинай , кІури , алауру .
40027021	Гьадмуган Пилатди гьерхру : — Гьамрарикан узу фуж деетну ккундучвуз ? Дурари : « Варава » , — гъапнийи .
40027022	Пилатди дурарихьан гьерхру : — Хъа Месигь ву кІурайи Исайикан гьапІза ? Варидари : « Думу дариз зиг » , — кІуру .
40027023	— Фу чІуруб гъапІнухъа Мугъу ? — кІуру дурариз Пилатди . Амма дурари имбубсан артухъ чІигъар апІуйи : — Думу хачрак карс !
40027024	ФтикІа кюмек дарапІрайиб ва халкьдик гъалабулугъ кабхърайиб дябкъну , Пилатди , шид хуз гъитну , чан хилар дижикІну , кІуру : — Узу Му марцци Касдин ифи удубзбан тахсиркар дарза , учвуз ккуниси апІинай .
40027025	Дугъаз жаваб вуди вари халкьди гъапи : — Дугъан ифи уч’ин ва ич веледариин гъубзри .
40027026	Гьадмуган Пилатди дурарихьна Варава деетуру . Иса кІуруш , гъирмажарихьди дурччвну , хачрак карсуз эскрарин хилиз тувру .
40027027	Гьадмуган эскрари Иса гьюкумдрин гьяятдиз гъахуру , Дугълан вари эскрарин десте илтІибшуру .
40027028	Думу гъяцІал дапІну , Дугъ’ин аку-элвен халат алабхьуру .
40027029	Зазарикан тажсиб дапІну , Дугъан кІул’ин улубкІуру ва Дугъан арччул хилиъ маргъ ивру , хъа Дугъан улихь кьамкьариина ис духьну , « Яшамиш ишри жугьдарин Паччагь » кІури , бегьем кялхъюз хъюгъру .
40027030	Хъасин , тутйир алатІури , хил’ан маргъ уьчІюбгъну , Дугъан кІуллан йивуз хъюгънийи .
40027031	Исайиина бегьем аьрвалар хублан кьяляхъ , Дугъхъан халат хъидибтну , Дугъ’ин Чан палтар алахьуру ва хачрак карсуз гъахуру .
40027032	Шагьриан удучІвурайиган , дурариз Симон кІуру сар Киринеяжви алахъуру . Думу Иса дариз зигру хачсиб дарагъаж гъабхуз мажбур апІуру .
40027033	« Келле » мяна айи Голгофа кІуру йишв’ина гъафиган ,
40027034	Дугъаз убхъуз сиб кипнайи чяхир тувру . Дугъаз , думу дадмиш дапІну , убхъуз ккун гъабхьундайи .
40027035	Иса дариз гъизигхъан , эскрари , тупут ипри , Дугъан палтар чпин арайиъ пай гъапІу .
40027036	Дурар Иса гъаравлиъ уьрхюри деъну , гъузу .
40027037	Исайин кІулихъ , Дугъан тахсир улупнайи гьамциб кьул кебху : « Му Иса , жугьдарин паччагь ву » .
40027038	Исайихъди хъана кьюр гъачагъра — сар Дугъан арччул , тмунур гагул гъвалхъанди — дариз гъизигнийи .
40027039	Душвхьантина гьудучІвну гъягърудари Дугъаз люкьнар апІуйи , намуссуз кІуруганси кІулар тІурччвуйи ва кІуйи : — Эй Аллагьдин хал дабгърур ва шубуд йигъан диврур ! Уву Аллагьдин Бай вуш , Уву уьрх ва хачракан кудучІв .
40027040	
40027041	Гьаму саягъниинди аьхю маллйирира , къанунчйирихъдина аьхюдарихъди сатІиди Исайик кялхъри , кІуйи :
40027042	— Жарадар уьрхюйи , гьамус Чахьан Учв уьрхюз шуладар ! Думу Израилин Паччагь дарин ? Гъит гьамус хачракан кудучІври , ва гьадмуган Дугъахъ хъугъархьа !
40027043	Дугъу Аллагьдик миж кивнайи . « Узу Аллагьдин Бай вуза » , — КІурайир , Думу , Аллагьдиз Гирамир вуш , Аллагьди уьрхри .
40027044	Гьацира Дугъахъди дариз дизигнайи гъачгъарра Дугъак кялхъюйи .
40027045	Лисунган вари жилар мучІушну ккаъру . Гьамци шубуб сяаьтнаъ гъубзнийи .
40027046	Хъа сяаьт шубубдихьна Исайи зарбди чІигъ апІуру : — Эли ! Эли ! Лама савахфани ? — яна : « Я Адаш ! Я Адаш ! Уву Узу гьаз гъитунва ? »
40027047	Душвахь хьайидарикан бязидариз му гафар ерхьуру ва кІуру : — Дугъу Ил’яс пайгъамбриз дих апІура .
40027048	Гьадмусяаьт дурарикан сар , жаргъну дуфну , бамбагсибдиин учІвру чяхир улубзну , думу маргълиинди , убхъуз кІури , Дугъан ушвнихьна гьачІабккуру .
40027049	Тмундари гъапи : — Гъит Думу Чан гьялнаъ , гьеле Думу уьрхюз Ил’яс гъюруш , лигурхьа .
40027050	Исайи хъанара зарбди чІигъ апІуру , ва Дугъу Чан жан тувру .
40027051	Сабпну Аллагьдин хулаъ гьебхнайи перде , зиълан исина дячІябгъну , кьюб швур шулу , жилар дутІурччвну , гъарзар-гъванар тІуркІуру .
40027052	Накьвар ачмиш духьну , гизаф марцци касар чІиви шулу .
40027053	Иса чІиви хьублан кьяляхъ , накьвариан удучІву марцци касар Ерусалимдиз гъафнийи ва душваъ дурар гизафдариз гъяркънийи .
40027054	Исайин гъаравлиъ айи юзбашийина дугъахъди хъайи эскрари , жилар тІурччвувал ва мушв’ин гъаши жара гьядисйир гъяркъиган , бегьем гучІ кабхъну , гъапи : — Му дугъриданра Аллагьдин Бай вуйиштІан .
40027055	Гьацира , Исайиз гъуллугъ апІуз кІури , Дугъахъди Галилейиан дуфнайи гизаф дишагьлийирра , ярхлаан лигури , дийигънайи .
40027056	Дурарин арайиъ Магдалайиан вуйи Мар’ям , Якьубдинна Юсуфдин дада вуйи Мар’ям ва Зеведейин хпирра айи .
40027057	Хябяхъ гъабшиган , Исайин ученик Аримафейиан вуйи Юсуф кІуру сар девлетлу кас гъюру .
40027058	Дугъу , Пилатдихьна дуфну , Исайин беден чахьна тувуб тІалаб гъапІу . Пилатдира Думу тувуз амур апІуру .
40027059	Юсуфди Исайин беден кадабгъну , думу марцци ирин кафнигъян гъидиржуру .
40027060	Хъасин гъарзариъ утІубкнайи чан хусуси таза накьвдиъ Дугъан беден ивнийи ва , душваз учІврушвахь аьхю гъван гьипну , гъушнийи .
40027061	Магдалайиан вуйи Мар’ямна тмуну Мар’ям накьвдин гъаншариъ деъну гъузру .
40027062	Хъайигъан — му султ йигъ вуйи — аьхюну маллйирина фарисйири , Пилатдихьна дуфну ,
40027063	гьамци кІуру : — Ич аьхюр , гьадму КучІляхри , Чав чІивиди имиди : « Узу гъачІихъан шубуд йигълан чІиви хьидиза » , — гъапиб кІваина гъафнийич .
40027064	Гьаци вуйиган , шубуд йигъ улдубчІвайиз , накьв ужуди уьбхюз амур апІин , даршиш Дугъан ученикари беден жин дапІну , хъасин халкьдиз : « Думу гъачІихъан чІиви гъахьну » , — пиди , хъа му кучІал сабпибтІан писуб хьибди .
40027065	Пилатди дурариз гъапи : — Магьа учвуз гъаравлар , учвуз аьгъюганси накьв уьбхяй .
40027066	Дурарира , душну , гъаравлар дерккнийи . Дидихъ хъайи гъван мюгькам дапІну , дид’ин пичат алабснийи .
40028001	Султ йигъ улдубчІвну , гьяфтайин садпи , яна элгьет йигъан сигьрин ухди , Магдалайиан вуйи Мар’ямна тмуну Мар’ям Исайин накьвдиз лигуз гъюру .
40028002	Сабпну зарбди жилар тІурччвуру , фицики аьршариан Аллагьдин малайик гъюру ва , накьдихь гьипнайи гъван гьидипну , дид’ин деъру .
40028003	Дугъан рябкъюб кьюркьлин цІасиб , палат лизи йифсиб вуйи .
40028004	Дугъхьан гучІ гъабхьи гъаравларин жандиъ зиз абхънийи , дурар майтарси гъахьнийи .
40028005	Малайикди , чІалниина дуфну , дишагьлийириз гъапи : — ГучІ мапІанай , учву дариз гъизигу Иса агури дуфнайиб аьгъязуз .
40028006	Амма Думу мушваъ имдар . Думу , Чав гъапиганси , чІиви гъахьну . Багахь духьну , Думу дитну гъахьи йишваз лигай .
40028007	Тяди душну , Дугъан ученикариз йипай : « Иса гъачІир чІиви гъахьну . Думу учвутІан ухди Галилейиъ хьиди , душваъ Думу рякъидичвуз . Магьа , узу учвуз йиз кІуруб гъапунза » .
40028008	Дурар дишлади накьвдихьан гьудучІвну , гучІ кабхъну ва кьадар адрукьан шадра духьну , ученикариз цІийи чІал апІуз , жаргъури гъушу .
40028009	Сабпну Иса Учв дурарин улихьна гьудучІвуру , салам тувру . Дурарра , Исайиз багахь духьну , Дугъан ликар хаблан дапІну , Дугъаз икрамнаъ дахьу .
40028010	Гьадмуган Исайи дурариз кІуру : — ГучІ мапІанай . Душну , Йиз гъардшариз , Галилейиз гъарахай , кІуру хабар тувай , душваъ дурариз Узу рякъиди .
40028011	Дишагьлийир рякъюъ имиди , гъаравларикан бязидари шагьриз дуфну , варибдикан аьхюну маллйириз ктибтнийи .
40028012	Мурарира , аьхюдарихъди сатІиди мясляаьт дапІну , эскрариз бегьемди пул тувру ва кІуру :
40028013	— Варидариз йипайки : « Йишвну , учу даахну имиди , Дугъан ученикар дуфну , Думу жин дапІну гъурхну » .
40028014	Нагагь му хабар гьюкумдрихьна хъубкьиш , учу учвуз гаф дяргъруганси апІидича .
40028015	Дурари , пул гъадабгъну , чпиз гъапибси гъапІнийи . Хъа гьаму аваза жугьдарин арайиъ гъира дарабгъну ими .
40028016	Хъа йицІисар ученик Галилейиз Исайи гъарахай гъапи дагъдиина гъафнийи .
40028017	Думу гъяркъиган , дурар икрамнаъ дахьнийи , амма сакьюдар шаклу гъахьнийи .
40028018	Багахьна дуфну , Исайи дурариз гъапи : — Узуз завариин ва жилариин вари гьюкум тувназуз .
40028019	Гьаци вуйиган , душну , Адашдин , Балин ва Гирами Рюгьнан ччвурнахъан штуан апІури , вари миллетарикан Йиз ученикар апІинай .
40028020	Дурариз Узу учвуз табшурмиш гъапІкьандар вари кІули гъахуз улупай . Хъа Узу , гъиямат йигъ хьайизкьан , гьаммишан учвухъди хьидиза .
41001001	Аллагьдин Балкан , Иса Месигьдикан вуйи Ужувлан хабар гьамци ккебгъра .
41001002	Ишая пайгъамбрин китабдиъ дибикІна : « Магьа , Яв улихьди Узу Йиз дюн’яйиз кас гьаъраза . Дугъу Увуз рякъ гьязур апІиди .
41001003	ИчІи чюлиъ дих атІабгура , „ Агъайиз рякъ ккабалгай . Дугъаз рякъяр-жилгъйир дишдар апІинай ! “ »
41001004	ИчІи чюлиъ , адмийир штуан апІури , гьар касди чан тахсрар гардандиъ дисбан , инсанар штуан апІбан ва гьамци чпин гунгьарилан хил алдабгъбан бадали , аьгъювалар рагъури , Ягь’я ачмиш шулу .
41001005	Дугъахьна вари Ягьудия жиларилан ва Ерусалимдиан халкьар гъюйи , чпин гунгьариин швумал духьну , дурари чпин гунгьар гардандиъ дисуйи , ва дугъу дурар Ярдан нириъ штуан апІуйи .
41001006	Ягь’яйиин девейин хьайин палат алийи ва юкьвнаан гъидкьин яркьу чІул идибтІнайи . Дугъу елгнагарна чІурдин йиччв ипІуйи .
41001007	Дугъу адмийириз кІуйи : « Йиз кьяляхъди узутІан Кьудратлур гъюра . Узу , ис алахъну , Дугъан шаламарин гъахмйир гъядарчузкьан лайикь дарза .
41001008	Узу учву штуан гъапІунзачву , хъа Дугъу учву Гирами Рюгьнахьди цІийи алаидичву » .
41001009	Гьадму йигъари Галилей уьлкейин Назарет шагьриан Иса гъюру , Ягь’яйи Думу Ярдан нириъ штуан апІуру .
41001010	Иса штуан удучІвурайиган , аьршар гьатІарццну , Дугъаз Чаина Гирами Рюгь луфси ис шули рякъюру ,
41001011	зав’ан дих шулу : « Уву Йиз масан Бай вува , Узу Ув’ин гизаф рази вуза ! »
41001012	Ва гьадму сяаьт Рюгьну Исайиз ичІи чюлиз гъягъюз амур апІуру .
41001013	Иблисди ахтармиш апІури , Исайи ягъчІвур йигъ ичІи чюлиъ гьапІру . Думу чІурдин гьяйванатарин арайиъ яшамиш шулу , ва малайикар Исайин гъайгъушнаъ дийигъуру .
41001014	Ягь’я дустагъдиъ итбахъан , Ужувлан хабар рабгъури , Иса Галилей уьлкейиз гъягъюру .
41001015	Дугъу кІуйи : « Вахт улубкьна . Аллагьдин Паччагьлугъ багахь дубхьна ! Ичв гунгьар гардандиъ дидисну , уьмур дигиш апІинай , Ужувлан хабарнахъ хъугъай ! »
41001016	Иса Галилей гьюлхъантина гъягъюрайиган , Дугъаз гьюликк чулар ккирчрайи Симон ва дугъан чве Андрей рякъюру . Дурар балугъчйир вуйи .
41001017	Исайи дурариз кІуру : — Узухъди гъачай ва Узу учвкан инсанарин юкІвар дисру балугъчйир ктаурза .
41001018	Дурар , гьадмусяаьт чпин чулар дирчну , Гьадгъахъди гъягъюру .
41001019	СацІиб тина гъушган , Дугъаз Зеведейин бай Якьубна дугъан чве Югьан рякъюру . Дурари люткейиъ чулар рас апІурайи .
41001020	Дугъу дурариз дих апІуру , ва дурар , чпин адаш Зеведей ва дугъан балугъчйир люткейиъ гъитну , Гьадгъахъди гъягъюру .
41001021	Дурари Кафернагьум шагьриз рякъ бисуру . Султ йигъан Иса жугьдарин мистаз гъюру ва душваъ Дугъу адмийириз аьгъювалар улупуру .
41001022	Дурар Дугъан улупбариин мюгьтал духьнайи , фицики Исайи къанунчийириси ваъ , хъа гьюкум хлиъ айириси улупуйи .
41001023	Сабпну мистаз жин кайи адми гъюру , дугъу чІигъар апІуру :
41001024	— Учкан фу ккундувуз , Назаретдиан вуйи Иса ? Учу пуч апІуз дуфнана ? Узуз Уву аьгъязуз — Аллагьдин гьаънайи Гирамир !
41001025	Исайи жиндиз буйругъ тувру : — ХъючІюбкь ва дугъ’ан удубчІв !
41001026	Гьадмуган жин , думу дутІурччвну , чІветІ дапІну , дугъ’ан удубчІвуру .
41001027	Вари русвагь шулу , сари-сарихьан гьерхуз хъюгъру : « Мурар гьапІру цІийи аьгъювалар ву ? Мугъу жинаризра кмиди амур апІураки , хъа дурар Мугъаз мютІюгъ шулира а » .
41001028	Мугъкан аваза вари Галилей уьлке вуйибси рабгъуру .
41001029	Мист’ан удучІвган , Иса Якьубна Югьан хъади Симондинна Андрейин хулаз гъягъюру .
41001030	Симондин сижарбаб цІа алди дахънайи . Дугъкан Исайиз кІуру .
41001031	Иса багахьна дуфну , хил дибисну , дугъаз гъудужвуз кюмек апІуру . ЦІа дишла улдубчІвуру , ва дишагьли хяларин гъайгъушнаъ учІвру .
41001032	Хябяхъдихъна ригъ алабхъиган , Исайихьна вари иццрудар ва жинар кайидар хуру .
41001033	УрчІарихъна вари шагьур уч дубхьнайи .
41001034	Жюрбежюр уьзрари ккагънайи гизафдар сагъ гъапІнийи ва гизафдариан жинар утІурккнийи . Исайи жинариз Учв ашкар апІуб гъадагъа гъапІнийи , фицики дурариз , Думу фуж вуш , аьгъяйи .
41001035	Сигьринган , гьеле мучІуди имиди , Думу хул’ан удучІвну , архаин йишвахьна гъягъюру ва гьадушвахь ккарагуру .
41001036	Симонна Дугъахъди хъайидар Думу агуз гъягъюру
41001037	ва , гъидихъган , Дугъаз кІуру : — Варидари Уву агура .
41001038	— Гъачай багахь хьайи шагьрариз гъягъюрхьа , Узхьан душвариъра аьгъювалар улупуз шлуси . Узу гьаддиз дуфнайир вуза , — кІуру Исайи дурариз .
41001039	Гьамци Думу вари Галилей вуйибси , мистариъ аьгъювалар улупури ва жинар утІурккури , лицуру .
41001040	Хамран аьзар кайир Исайихьна дуфну , кьамкьарихъди Дугъан улихь дусну , кюмек ккун апІури , ккарагуз хъюгъру : — Эгер Увуз ккун гъабшиш , узу марцц апІуз шулвухьан .
41001041	Дугъан язухъ гъабхьи Исайи хил гьачІабккну , дугъак кубкІну , кІуру : — Ккундузуз , марцц йихь !
41001042	Хамран аьзар гьадму сяаьт дугълан улдубчІвуру ва марцц шулу .
41001043	Исайи , ижмиди гьамци дупну , думу гьаъру : — Лиг гьа , мидкан гьич саризра макІан , хъа маллайихьна душну , жвув улуп , халкьдиз уву марцц хьпан шагьидвал вуди , Муса пайгъамбри дупнайиганси , гъурбан апІуз ужуб гъайибх .
41001044	
41001045	Хъа дугъу , душну , гьеле чаз макІан гъапнушра , варишвариъ чаин улубкьуб ктибтуру , гьаддиз Исайихьан сарун ашкарди шагьриз гъюз шули гъабхьундайи , Думу адмийир адрушвариъ гъузуйи . Гьадушваризра кмиди Дугъахьна варишвариан гъюйи .
41002001	Сакьюдар йигъарилан Иса Кафернагьумдиз кьяляхъ гъюру . Думу хулаъ а , кІури , хабар абхъру .
41002002	Дина гьадмукьан халкь уч шулуки , гьеле урчІарихъкьан йишв бихъури гъабхьундар . Дугъу дурариз аьгъювалар улупуйи .
41002003	Саб кьадар адмийир Дугъахьна гъюру , дурарикан юкьури паралич кайир хурайи .
41002004	Аммаки дурарихьан халкьдигъянмина Исайихьна рукьуз шуладайи . Гьадмуган дурари хулан гъваъ алдабгъну , паралич кайир дахънайи ахин Думу хьайи йишвахьинди ибхру .
41002005	Дурарин хъугъвал гъябкъю Исайи иццурайириз кІуру : — Йиз бай , яв гунгьарилан хил алдабгъураза !
41002006	Мушваъ сакьюдар къанунчйир деънайи . Дурари чиб-чпикди фикир гъапІу :
41002007	— Му Касди гьаз мици кІура ? Думу Аллагьдиз къаршуди улхура ! Сар Аллагьдилан гъайри сарун шлихьан гунгьарилан хил алдабгъуз шул ?
41002008	Хъа Исайи , Чан Рюгьнахьди дишла дурарин кІван фикрар аьгъю дапІну , кІуру : — Гьаз дицдар фикрар ичв юкІвариъ тІаърачва ?
41002009	Паралич кайириз фу пуб рягьятди ву : « Яв гунгьарилан хил алдабгъураза » , даршиш : « Гъудужв , яв ахин гъадабгъ ва гъарах ? »
41002010	Инсаниятдин Бализ жилиин гунгьарилан хил алдабгъуз гьюкум айиб учвуз аьгъю хьпан бадали , магьа лигай — пну , Дугъу паралич кайириз :
41002011	— Гъудужв кІуразавуз , гъадабгъну яв ахин , яв хулаз гъарах , — кІуру .
41002012	Думу дишла гъудужвуру ва , гъадабгъну чан ахин , варидарин улхьантина гьудучІвну гъягъюру . Халкьди , гучІбаан зегьле дубшну , Аллагьдин тярифар апІури , гьамци кІуру : — Учуз гьич зат мидиз ухшар аьламат гъябкъюб дарчуз !
41002013	Иса хъана гьюлихъна удучІвуру , вари халкь Дугъахьна гъюру , ва Дугъу дурариз аьгъювалар улупуру .
41002014	Саб йишвхьантина гъягъюрайиган , Дугъаз налукар уч апІрушв’ин деънайи Алфейин бай Левий кІуру кас рякъюру ва дугъаз кІуру : — Узухъди гъач ! Думу , гъудужвну , Исайихъди гъягъюру .
41002015	Саб ражари Исайи Левийин хулаъ лисун апІурайи . Исайихъдина Чан ученикарихъди налукар уч апІрудари ва хъана гизаф гунагькрари уьл ипІурайи , дурар гьаци Исайихъди хъахънайидар гизаф вуйи .
41002016	Фарисйирикан вуйи къанунчйири , Думу гунагькрарихъди ва налукар уч апІрударихъди уьл ипІури дяркъну , Дугъан ученикариз кІуру : — Мугъу налукар уч апІрударихъдина гунагькрарихъди гьаз уьл ипІура ?
41002017	Му гъеебхьган , Исайи кІуру : — Духтир сагъидариз ваъ , хъа аьзарлуйириз лазим ву . Узу марцци касар дюз рякъюз хуз дуфнайир дарза , хъа гунагькрар .
41002018	Гьадму вахтна Ягь’яйинна фарисйирин ученикари ушвар дисурайи . Сакьюдар адмийири Исайихьна дуфну , гьерхру : — Ягь’яйин ученикарина фарисйири ушвар дисури шулу , хъа Яв ученикари гьаз ушвар дисурадар ?
41002019	Исайи дурариз кІуру : — Сумчрин хялари , швушв хурайир чпихъди хъимбукьан гагьди , ушвар дисдар !
41002020	Хъа дурарихьан швушв хурайир гужназ гъадагъру вахт гъибди , хъа гьадму йигъан дурари ушвар дисиди .
41002021	Гьич сарира йирси палатдик цІийи парчайикан кадабтІну цІил ктривур , даршиш цІилну , палатдиз зигури , урхъ хъана аьхю апІиди .
41002022	Гьич сарира таза чяхир йирси иржариъ удрубзур , даршиш таза чяхри иржар гьутІурччвиди , чяхирра удубзиди , иржарра пуч хьиди . Таза чяхир цІийи иржариъ убзру .
41002023	Султ йигъан Исайиз дяхин дубзнайи хутІлариантина гъягъюб алабхъуру . Гьадмуган Дугъан ученикари дяхнин кІулар улдутІуз хъюгъру .
41002024	Гьаци гъябкъю фарисйири Исайиз кІуру : — Лиг , гьаз мурари султ йигъан Къанунди гъадагъа дапІнайи ляхин апІура ?
41002025	Дугъу дурариз жаваб туву : — Мегер учву , Давудри , чаз ва чахъди хъайидариз гаш гъабшиган , гьапІнуш Гирами китабариан гъурхундаринчва ?
41002026	Авиафар кІуру аьхю маллайин девриъ думу Аллагьдин хулаъ учІвну , маллйирилан гъайри шликІа итІуз ихтияр адру , Аллагьдиз бахш дапІнайи уьлер гъадагъну итІбакан ва чахъ хъайидаризра тувбакан аьгъдаринчвуз ?
41002027	Исайи давам апІуру : — Султ йигъ адмийиз дапІнайиб ву , хъа султ йигъаз адми — ваъ .
41002028	Гьаци вуйиган , Инсаниятдин Бай султ йигъ’инра Агъа ву .
41003001	Иса хъа ражарира мистаз гъюру . Душваъ хил деебццнайи сар кас айи .
41003002	Сакьюдар адмийири , чпиз рябкъюри сар фужкІа гьаму султ йигъан сагъ апІидайкІан , кІури , ва гьаддилантина тахсир кипуз , Исайихъ ул хъипнайи .
41003003	Дугъу хил дебццнайи касдиз кІуру : — Варидарин улихь дийигъ .
41003004	Хъа Исайи гьатмундариз кІуру : — Султ йигъан гьапІну ккунду : уж’вал ясана писвал ? Уьмур уьбхну ккундин , дарш пуч дапІну ? Хъа дурар ккебехъну гъузнийи .
41003005	Исайи хъял кади ул дурарилан илбицуру ва , дурарин инсафсуз юкІвар вуйивалин хажалат зигури , гьадму адмийиз кІуру : — Яв хил гьачІабкк . Дугъу хил гьачІабккуру , ва му хилра гьатмунубси сагъ шулу .
41003006	Хъа фарисйири , удучІвну , гьадму сяаьт Гьироддин терефкрарихъди , Иса фици пуч апІуруш , йикьрар йитІуру .
41003007	Иса Чан ученикарра хъади гьюлихъна гъюру . Дугъахъди гизаф кьадар халкьар Галилей ва Ягьудия уьлкйириан хъайи .
41003008	Дугъу гъапІкьандарикан деебхьну Ерусалимдиан , Идумея уьлкейиан , Ярдан нирин гьатмуну патариан , Тир ва Сидон шагьраринишвариан гъатар-гъатарди адмийир Дугъахьна ахмиш шуйи .
41003009	Гизаф халкь уч духьнайивализ дилигну , дурарикк Учв ккадрахъбан бадали , Дугъу Чан ученикариз лютке гьязурди гъитуб табшурмиш апІуру .
41003010	Дугъу гизафдар сагъ гъапІнийи , гьаддиз иццурайидар Гьадгъак кучузкьан шулуш кІури , Исайилан илтІишуйи .
41003011	Гьар ражари жинариз Думу рякърубкьан , дурар Дугъан улихь машнахъди икрамназ дахьуйи ва гьамци кІури чІигъар апІуйи : « Уву Аллагьдин Бай вува ! »
41003012	Хъа Дугъу ижмишнаан дурариз , Учв фуж вуш , ашкар апІуб гъадагъа апІуйи .
41003013	Иса , Чав дих дапІну ктагъдарра , хъади дагъдиина улдучІвуру .
41003014	Дурар йицІикьюр кас вуйи , Дугъу дурариз Чан вакилар кІуйи . Дурар Дугъахъди гьаммишан духьну ккундийи . Дугъу дурар Ужувлан хабар рабгъуз гьаъди ,
41003015	ва дурариз жинар утІурккуз шлу гьюкум тувди .
41003016	Магьа Дугъу ктагъу йицІикьюр : Симон ( Дугъу мугъаз Петр кІуру ччвур тувнийи ) ,
41003017	Зеведейин бай Якьуб ва Якьубдин чве Югьан ( Дугъу мурариз « Воанергес » , яна « Кьюркьлин цІин баяр » кІуру ччвур тувнийи ) ,
41003018	Андрей , Филип , Варфоломей , Матта , Фома , Алфейин бай Якьуб , Фадей , Кананит кІуру лакІам хъайи Шимон ,
41003019	ва хъасин Иса масу туву Искариот кІуру лакІам хъайи Ягьуда .
41003020	Мурар хулаз хътакуру . Хъана халкь уч шулу , Исана Чан ученикар ушв гьибтузкьан хъуркьнадайи .
41003021	Дугъан багахьлуйириз мидкан гъеебхьган , дурар дуфну , Иса гужназ мушв’ан хъади гъягъюз ккун шулу , фицики дурари , Думу абдал духьна , кІуйи .
41003022	Ерусалимдиан гъафи къанунчйири кІуйи : — Мугъаъ Велзевул убчІвна ! Мугъу жинар дурарин аьхюрихьан вуйи кьувватниинди ктаура .
41003023	Гьадмуган Исайи дурариз Чахьнаси дих дапІну , тахалусариинди кІуру : — ШейтІнихьан шейтІан фици утІубккуз шулу ?
41003024	Эгер паччагьлугъдин айитІ дявйир аш , дициб паччагьлугъ сагъди гъубзидар .
41003025	Эгер хизандин айитІ дявйир аш , дициб хизан сагъди гъубзидар .
41003026	Эгер шейтІан учв чаина гъедебгнуш , диди чав чахъди дяви гъубхнуш , дидхьан чан-учвди гъубзуз хьибдар — дидин аьхир хьибди .
41003027	Сарихьанра , гуж кайирин хулаз дуфну , душв тІараш апІуз хьибдар — эгер эйси йитІну адарш ; гъийитІган , хал тІараш апІуз шул .
41003028	Гьякь кІуразачвуз : адмийири Аллагьдиз фициб къаршу гаф гъапишра , варибдилан хил алдабгъиди ,
41003029	хъа Гирами Рюгьназ къаршу гаф гъапирилан гьич зат , саб вахтнара хил алдабгъидар , дугъан гунагь гьаммишандиз гъубзди !
41003030	Адмийири : « Мугъаъ жин убчІвна » кІурайиган , Исайи гьаци гъапнийи .
41003031	Хъасин Дугъан дадана чвйир гъюру ; чІатинди дугъужвнамиди , дурари Дугъаз гъач пуз гьаъру .
41003032	Дугълан халкь илтІибшнайи , ва Дугъаз гъапнийи : — ЧІат , кючейиъ Яв дада , чвйир ва чйир дугъужвна , Уву гьерхра .
41003033	Исайи дурариз жаваб туву : — Йиз дадана чвйир фужар ву ? —
41003034	Чалан илтІишнайидарилан ул илбицну , Дугъу кІуру : — Магьа Йиз дада ва чвйир !
41003035	Аллагьдин гаф тамам апІрур Йиз чвера , чира , дадара вуйиз .
41004001	Исайи хъана гьюлихъ аьгъювалар улупурайи . Дугълан гьадмукьан халкь илтІибшнайики , Думу люткейиъ эуз мажбур шулу , ва лютке гьюл’инаси цІиб хъапІру , хъа халкь гьюлихъ гъузру .
41004002	Исайи дурариз тахалусариинди гизафдарикан аьгъювалар тувуйи , ва Чан улупбариъ кІуйи :
41004003	— Хъебехъай : нежбер тум убзуз удучІвуру .
41004004	Убзурайиган , гьацІар удрар рякъюхъ дахьру — дурар , жакьвар дуфну , удуру .
41004005	Сакьюдар удрар гъван ккайи , руг цІибтІан алдру йишв’ин дахьру , ва дурар ухди ктучІвуру , гьаз гъапиш ругдин гъат чІиллиб вуйи .
41004006	Ригъ гъапІган , дурар чурхуру ва , ччивар зяифди хьпаз лигну , ерццуру .
41004007	ГьацІар удрар зазарин тумрягъ гъяхьру , аьхю гъахьи зазари дурар ккаъру , ва дяхни кІул апІдар .
41004008	Хъа жара удрар авадан ругдик кахьру , ктучІвуру , аьхю шулу ва сумчІур , йирхьцІур ва варж ражари артухъ бегьер тувру .
41004009	Хъасин Исайи гъапи : — Шлин ибариз ебхьураш , гъит ебхьри !
41004010	Чпи ялгъузди гъузиган , йицІикьюрид ученикарина Исайихъди хъайидари Дугъхьан , гьаз гьамци , тахалусариинди кІураш , гьерхру .
41004011	— Учвуз Аллагьдин Паччагьлугъдин сир аьгъю хьуб тувначвуз , — кІуру дурариз Исайи , — хъа аьгъдрудариз тахалусариинди кІура .
41004012	Фицики дурар лигури шулу , хъа рябкъюрдар , хъпехъури шулу , хъа гъавриъ ахъурдар . Жараси вуйиш , дурарихьан Аллагьдихьинди илтІикІуз шуйи ва дурарилан хил алдабгъидийи .
41004013	Хъа Дугъу дурариз кІуру : — Мегер учву гьаму тахалусдин гъавриъ ахъундарнучва ? Хъа учву жара тахалусарин фици гъавриъ ахъдичва ?
41004014	Убзрури Аллагьдин гаф убзуру .
41004015	ГьацІар адмийир рякъюхъинди дахьу удрариз барабар ву . Дурариз Аллагьдин гаф ебхьуру , ва гьадму сяаьт , иблис дуфну , дурарин кІваъ гъубзу гаф гьитІибкІуру .
41004016	ГьацІар адмийир гъван ккайи йишв’ина ахьу удрариз барабар ву . Дурари , гаф гъеебхьубси , дишла шадди кьабул апІуру .
41004017	Хъа дурарикк ччив ккадар , гьаддиз дурар цІиб вахтназтІан вуйидар дар . Аллагьдин гафналантина чпихъ хъергруган , ясана саб хатІа-бала гъядябхъруган , дурар гьадму сяаьт гафнахьан гьудучІвуру .
41004018	ГьацІар зазаригъ гъяхьу удрариз барабар ву . Мурар гаф ебхьрудар ву ,
41004019	хъа гьар йигъандин гъайгъушнари , девлетнахъ хъергували ва жара тямягьари Аллагьдин гаф кІваълан гьапІуз гъитру , ва диди бегьер хури шулдар .
41004020	Хъа гьацІар авадан ругдик кахьу удрариз барабар ву . Мурар гаф ебхьрудар ва думу кьабул апІрудар ву , ва диди саспиган сумчІур ражари , саспиган йирхьцІур ражари , хъа саспиган варж ражари артухъ бегьер хури шулу .
41004021	Исайи хъана дурариз кІуру : — Чирагъ хулаз , дид’ин гъаб иливуз , ясана краватдикк ккивуз , хруб вуйин ? Ваъ , думу чан йишв’ин дивру !
41004022	ЧІатинди удудубчІвди гъубзру фукІа жиниб адар ва фукІара гьитІибкІнайиб адар .
41004023	Шлик ибар каш , гъит ебхьри !
41004024	Хъа Дугъу гьамцира кІуру : — Учвуз ебхьурайибдиз фикир тувай . Фициб уьлчмейиинди учву ебцураш , гьацибдиинди учвузра ебциди ва артухъдира кади иливиди .
41004025	Шлиз аш , дугъаз хъана тувди , хъа шлиз адарш , айибра тадабгъиди .
41004026	Дугъу кІуру : — Аллагьдин Паччагьлугъ , думу фициб ву ? Думу адмийи ругдиз тум гатІабхьувалсиб ву .
41004027	Йишвну адми ахуру , йигъ шулади гъудужвуру , хъа тум гьадму вахтна ктубчІвуру ва аьхю шулу — хъа думу фици аьхю шулаш , адмийизра аьгъдар .
41004028	Ругди чав-чалан бегьер хуру : сифте чар ктубчІвуру , хъа кІул апІуру , хъасин кІул удрарихьди абцІру .
41004029	Удар хъубкьиган , адми дишла дагьрихъан хъчІихуру , гьаз гъапиш иган хъубкьна .
41004030	Исайи хъана кІуру : — Аллагьдин Паччагьлугъ фтихь тевуз шул ? Ясана фициб тахалусдиинди дидкан пуз шул ?
41004031	Думу дюн’яйиин варитІан бицІи дилихь тевуз шул .
41004032	Хъа думу кивган , ктубчІвуру ва бистниъ айидарик варитІан аьхю шулу . Дид’ин гьацисдар аьхю кюлер илиршуруки , дурарин сирнарикк жакьварихьанра кмиди дусуз шулу .
41004033	Гьамцдар гизаф тахалусариинди Дугъу дурарихьан аннамиш апІуз шлукьан аьгъювалар улупуйи .
41004034	Тахалусариинди дарди Дугъу фукІара кІурдайи , хъа Учв Чан ученикарихъди гъузиган , дурариз вари ктибтуйи .
41004035	Гьадму йигъан хябяхъган , Дугъу дурариз кІуру : — Гъачай , гьюлин тмуну гъирагъдихъинди сирнав апІухьа .
41004036	Дурар , халкь гъитну , Исайихъди люткейиъ эъру . Дурарихъди жара люткйирра хъайи .
41004037	Гужал микІ утІубччвуру ва лепйир люткейикан йивури , думу шту абцІрайи .
41004038	Иса люткейин кьялхъян йишваъ , кІуликк гутара ккивну даахнайи . Люткейиъ айидари Думу хъиргру ва кІуру : — Мялим ! Ухьу ккахьрайиваликан Увуз вижна ктарнуз дарш ? !
41004039	Гьадмуган Думу гъудужвну , микІлаз сикин хьуз амур апІуру ва штуз кІуру : — Сикин йибхь ! Мирибшван !
41004040	МикІ сикин шулу , ва архаинвал абхъру . — Гьаз гьамкьан гучІбяхяр вучва ? — кІуру дурариз Исайи . — СацІибкьан хъугъвал адаринчвуз дарш ?
41004041	Дурарик лап яман гучІ кабхъру , ва чиб-чпикна кІуру : — Му фуж ву , эгер микІра , гьюлра Мугъахъ хъпехъураш ?
41005001	Дурари гьюлин тмуну гъирагъдихъна Герасин юрдназ сирнав апІуру .
41005002	Иса люткейиан удучІвубси , Дугъан гъаншаризди накьваригъ яшамиш шулайи жинар кайи адми утІурччвуру .
41005003	Думу сарихьанра дирккуз шуладайи — гьеле зунжрарииндикьан .
41005004	Дугъан хилар-ликар зунжрарихьди швнуб-сабан гъийитІнийи , аммаки дугъу зунжрар ва гьялкьйир кьатІар апІуйи — гьич сарихьанра думу дерккуз шулдайи .
41005005	Зат сикин дарди йигъ-йишв накьварин хьарар-дюрхъяригъ ва гъярар-тепйиригъ дугъу чІигъар апІуйи ва учв гъванарикан йивуйи .
41005006	Ярхлаан Иса гъяркъюбси , думу Дугъахьна жаргъну дуфну , икрам апІури , кьамкьариинди дахъру
41005007	ва аьхю дихниинди кІуру : — Яв узухъди фу вуяв , ВаритІанзаанур , Аллагьдин Бай Иса ? Аллагьисан , Увуз миннат вуйиз : йиз зегьле мабхан !
41005008	Исайи : « УдубчІв гьаму адмийиан , чиркин рюгь ! » — гъапиган , диди гьаци гъапнийи .
41005009	Хъа Исайи дугъхьан гьерхру : — Ччвур фуж вуяв ? — Йиз ччвур кьушум вуйиз , гьаз гъапиш учу гизаф жинар вуча , — жаваб туву дугъу .
41005010	Жинар , му юрдариан чпи муутІурккан кІури , Исайиз миннат апІуз хъюгъру .
41005011	Хъа душвахь таблик силарин аьхю лиж дарабгънайи .
41005012	— Учхьан силариъ учІвуз шлуси , учу гьадраризди гъягъюз гъит , — кІури , жинари Исайикан тІалаб апІуру .
41005013	Дугъу ихтияр тувру . Ва адмийиан удучІву чиркин рюгьяр силариъ учІвру . Хъа силарин лиж гъарзарилансина гьюлизди убсру ва ккабхьру . Дурарин кьадар кьюд агъзурихьна вуйи .
41005014	Силарин габнари , жаргъну душну , шагьриъ ва гъирагъариъ айи гъулариъ , гъабхьибдикан ктибтуру . Агьлар , фу гъабхьнуш , лигуз гъюру .
41005015	Дурар Исайихьна гъюру ва , фу лигурва : кьушумкьан жинар кади гъашир , палтар алди , чан фикрихъ хъади деъна . Дурарик гучІ кабхъру .
41005016	Му аьламат гъябкъдари дурариз , жинар кайирикан ва силарикан фу гъабхьнуш , ктибтнийи .
41005017	Гьадмуган Исайикан дурари , чпин юрдариан удучІвну гъягъюб , ккун апІуру .
41005018	Иса люткейиъ эърайиган , чакан жинар ктІурккури учвра гъадагъуб ккун апІуру .
41005019	Хъа Дугъу ихтияр тувундайи . — Хулаз гъарах явдарихьна . Аллагьди фици яв язухъ гъизигнуш ва Дугъу увуз гъапІубдикан дурариз кидибт , — кІуру Исайи .
41005020	Думу гъягъюру ва ЙицІубшагьрин юрднан агьлариз Исайи чакан гьапІнуш , ктибтуру — вари аьламат гъахьнийи .
41005021	Исайи хъана гьамуну гъирагъдихъна сирнав гъапІиган , Дугълан аьхючІвеъ адмийир илтІишнийи . Иса гъирагъдихъ гъузнайи .
41005022	Дугъахьна жугьдарин мистан аьхюр , Ягьир кІурур , гъюру . Иса гъяркъюбси , думу Дугъан ликарикк икрамназ дахъру
41005023	ва , Дугъкан миннат апІури , кІуру : — Йиз риш йикІура . Миннат вуйиз , дуфну дугъ’ин хилар илив , думу сагъ хьиди , чІивиди гъузди .
41005024	Иса дугъахъди гъягъюру . Дугъахъди гизаф халкьра гъябгъюрайи ва юкьуб тереф Думу кьялаъ тІаънайи .
41005025	Дураригъди сар дишагьлира гъяйи . ЙицІикьюд йисандин арайиъ дугъан ифи хътабтІурадайи .
41005026	Фукьан хъюгънийишра , гьич сар духтрихьанра думу сагъ апІуз гъабхьундайи . Дугъу чаз айи-адруб вари харж гъапІнушра , дугъаз кюмек гъабхьундайи , хъа гьял айибтІан пис гъабхьнийи .
41005027	Дугъаз Исайикан гъеебхьиган , думу гужназ адмийиригъ гъючІву ва , Исайин кьялхъянди дуфну , Дугъан ккурттарик куркІу ,
41005028	фицики дугъу фикир дапІнайи : « Эгер узу Мугъан ккурттарик саб тикисикьан куркІиш , сагъ хьидизу » .
41005029	Гьадму сяаьт дугъан ифи хътабтІуру , ва дугъаз чан вари жан сагъ хьувал гьисс шулу .
41005030	Исайиз дишла Чаан кьувват удубчІвуб аьгъю шулу ва , халкьдихьинди илтІикІну , гьерхру : — Узук фуж куркІну ?
41005031	— Рябкъюрадарнуз , учІукьну , халкьди Уву фици хъуржраш , хъа Увук фуж куркІну кІури , гьерхрира ава ! — кІуру Дугъаз ученикари .
41005032	Хъа Дугъу ул алдатбиинди Чак куркІур агурайи .
41005033	ГучІ дубхьнайи ва гукІнишин кабхънайи дишагьлийи , чав гъапІубдин гъавриъ ахъну , халкьдигъян гъюдучІвну , икрам апІури , Исайин ликарикк ккархьну , вари вуйибси ктибтуру .
41005034	Дугъу дишагьлийиз кІуру : — Йиз риш , уву яв хъугъвали сагъ гъапІунву . Архаин духьну гъарах , ва сагъвалиъ хьидива .
41005035	Исайи му гафар кІурамиди , мистан аьхюр вуйи Ягьирин хул’ан адмийир дуфну кІуру : — Яв риш гъакІну . Мялим инжик мапІан !
41005036	Хъа Исайи дурарин гафариз фикир тутрувди , мистан аьхюриз кІуру : — ГучІ мапІан , анжагъ хъугъну гъуз !
41005037	Дугъу Петризна , Якьубдизна , Якьубдин чве ЮгьандизтІан ктарди , сарун саризра Чахъди гъюз ихтияр тувундайи .
41005038	Дурар мистан аьхюрин хулаъ учІвру . Исайиз , душваъ гъалабулугъ ади , яманди ишурайидар ва ишлар апІурайидар рякъюру .
41005039	— Учву гьаз дерд зигурачва , — кІуру учІву Исайи . — Риш дукІнадар , хъа даахна .
41005040	Дурар Дугъ’ин аьлхъюз хъюгъру . Хъа Дугъу дурар вари адауру . Чахъди Чан ученикарна шуран адашна дада гъадагъну , риш дитнайи хулаъ учІвру .
41005041	Шуран хил дибисну , Дугъу дугъаз кІуру : — Талифа , куми ! ( яна « Риш , увуз кІураза , гъудужв ! » )
41005042	Риш дишла гъудужвуру ва гъягъюз хъюгъру . Дугъан йицІикьюд йискьан вуйи . Вари гъах гъахьнийи .
41005043	Исайи мидкан саризра дарпуб ижмишнаан ккун апІуру ва , шураз ипІруб тувай , кІуру .
41006001	Душв’ан удучІву Иса Чан гъахи шагьриз гъягъюру . Дугъахъди Чан ученикарра хъайи .
41006002	Султ йигъан Исайи мистаъ аьгъювалар улупуз хъюгъру . Дугъахъ хъпехъурайи гизафдари , мюгьтал духьну , кІуйи : — Гьамгъан гьаму аьгъювалар наънан ву ? Мугъаз мициб фагьум шли тувна ? Гьамцдар аьламатнан ляхнар Гьамгъан хилариинди фици шула ? !
41006003	Му харатчи уста , Мар’ямдин Бай , Якьубдин , Юсуфдин , Ягьудайин ва Симондин чве дарин ? Мугъан чйир гьамшваъ , ихь арайиъ , адаринхъа ? Гьаци вуйиган , дурариз Исайихъ хъугъуз ккунди адайи .
41006004	— Гьюрмат адру пайгъамбар хьуб мумкин дар , — кІуру Исайи , — хъа чан багъри шагьриъ ва хулаъ , жвуван багахьлуйиригъ ва хизандиъ пайгъамбриз гьюрмат ади шулдар .
41006005	Гьаддиз Дугъхьан душваъ , сакьюдар иццурайидариин хилар иливну сагъ гъапІдар ктарди , сану сабкьан аьламат улупуз гъабхьундайи .
41006006	Думу дурарин хътругърайивалиин мюгьтал духьнайи . Хъасин Думу гъул’ан-гъулаз гъягъюри , адмийириз аьгъювалар туври шулу .
41006007	Исайи Чахьна йицІикьюрид вакилариз дих дапІну , дурариз чиркин рюгьяр утІурккуз шлу гьюкум тувну , кью-кьюрди аьгъювалар улупуз гьаъру .
41006008	Дугъу дурариз , чумакъ ктарди , фукІара гъададабгъуз амур апІуру : я уьл , я тавра , я пул —
41006009	анжагъ чпин ликариин али шаламартІан . — Я гьич саб жара палатра магъадабгъанай , — кІуру Исайи дурариз . —
41006010	Учву фунуб гъулаъ кьабул гъапІиш , гьадму йишвариан гъягъяйизкьан , гьадушваъ гъузай .
41006011	Хъа учву фунуб йишваъ-вушра кьабул дарапІиш ва учвухъ хъпебехъиш , душв’ан удучІвну гъягърудари , ичв ликарик кайи бишируг кадабхьай . Гъит му дурариз чпиин улубкьрубдин улихьмиди дебккрайи лишан ибшри .
41006012	Дурар гъягъюру ва , адмийир чпин гунгьариин швумал хьпан бадали , дурариз аьгъювалар улупуру .
41006013	Дурари гизаф жинар утІурккуру ва , хифарин ччим ктатури , хайлин иццурайидар сагъ апІуру .
41006014	Чан нубатнаъ Исайикан Гьирод паччагьдиз ебхьуру , гьаз гъапиш Дугъан аваза варишвариъ атІабгуру . ГьацІари : « ДукІнайи штуан апІру Ягь’я чІиви гъахьну ва гьаддиз аьламатар улупура » — кІуйи .
41006015	Жарадари : « Думу Ил’яс ву » — кІуйи , хъа шубурпидари : « Думу кюгьне пайгъамбрарикан сарсир ву » — кІури тасдикь апІуйи .
41006016	Гьамци гъеебхьу Гьиродди : « Узу кІул алдабтІу Ягь’я чІиви гъахьну » — гъапнийи .
41006017	Гьиродди чав буйругъ тувну , Ягь’я дидисну , чан чве Филипдин хпир Иродиадайин кІуллан дустагъдиъ итру . Хъасин Гьиродди Иродиада чаз шивди дитнийи .
41006018	Фицики Ягь’яйи Гьироддиз : « Яв чвуччвун хпир увуз хай шулдар » — гъапнийи .
41006019	Гьамци гъапну кІури , Иродиадайи Ягь’яйиин хъял иливнийи ва дугъаз думу йикІуз ккун гъабхьнийи , амма шуладайи ,
41006020	гьаз гъапиш Ягь’яйихьан Гьироддиз гучІуйи , фицики дугъаз думу гьякьлу ва гирами кас вуйивал аьгъяйи ва , гьаддиз , думу уьрхюрайи . Гьирод Ягь’яйин аьгъювалар улупбахъ , саспиган дурарикан учв инжик шулушра , иштагьниинди хъпехъуйи .
41006021	Ужуб дюшюш ккабхъру : Гьироддин бабкан гъахи йигъ улубкьну ва гьаддиз гюре гешт хъапІуз ханар-беглар , юзбашйир ва Галилей уьлкейин аьхюдар уч апІуру .
41006022	Думу шадлугъназ ялхъвнар апІуз Иродиадайин ришра гъюру . Дугъан ялхъван Гьироддиз ва хялариз гизаф бегелмиш шулу ва паччагьди шураз кІуру : — Узкан увуз фу ккундуш вари туварзавуз ! —
41006023	Хъа паччагьди ху апІуру . — Фу ккун гъапІиш , вари тувурзавуз , гьеле йиз айи паччагьлугъдин гьацІ пай вушра .
41006024	Думу шуру душну дадайихьан гьерхру : — Фу ккун апІуза ? — Штуан апІру Ягь’яйин кІул , — жаваб тувру Иродиадайи .
41006025	Шуру , паччагьдихьна душну : — Узуз штуан апІру Ягь’яйин кІул ленгерийиъди ккундузуз , думу узуз гьаму сяаьт ча ! — кІуру .
41006026	Паччагь яманди пашман шулу , хъа чав хяларин улихь ху апІбаз лигну , дугъхьан , ккун гъапІуб тамам дарапІди гъибтуз гъабхьундайи .
41006027	Дугъу дишла эскер гьаъну , чахьна Ягь’яйин кІул хуз буйругъ тувру . Эскри дустагъдиъ Ягь’яйин кІул алдабтІуру ,
41006028	ва ленгерийиъди кІул дубхну , шурахьна тувру , хъа дугъу — дадайихьна .
41006029	Мидкан аьгъю гъабхьи Ягь’яйин ученикари дугъан жандак гъадабгъуру ва кивру .
41006030	Вакилар Исайихьна хътакуру ва Дугъаз чпи гъапІдарикан ва туву аьгъюваларикан варибдикан ктибтуру .
41006031	Дугъу дурариз кІуру : — Хъа гьамус , адмийир адру фунуб-вушра йишваз гъягъидихьа , гьадушваъ ялгъузди гъузай ва сацІиб рягьятвал гъадабгъай . Гьаз гъапиш , дурар айишваъ гизаф халкь айи , дурариз гьеле уьл ипІузкьан мажал шуладайи .
41006032	Гьаддиз дурар люткейиъди халват йишваз гъушу .
41006033	Гьаци вушра гизафдариз дурар люткейиъди гъягъюри рякъюру , фужар вуш , аьгъю шулу , ва гьюлин гъирагъ вуйибси вари шагьриан адмийир хъергру ва вакилартІан ухди гъюру .
41006034	Люткейиан удучІву Исайиз аьхючІвеъ халкь рякъюру . Дугъаз дурарин язухъ шулу , гьаз гъапиш дурар марччлихъан хътру марччарси айи . Дугъу дурариз гизаф ляхнарикан ктибтуру .
41006035	Йигъар хябяхъ шулайи , ва Дугъан ученикари , багахьна дуфну , кІуру :
41006036	— Мушвайишв ичІи йишв ву , ва сарун йигъарра хябяхъ ву , мурар деет , гъит багахь гъулар-хулариз гъарахри , чпиз ипІруб гъадабгъри .
41006037	— Учву дурариз ипІруб тувай , — кІуру Исайи . — Гьамус учу , душну , дурариз уьл гъадабгъурайин ? Ухьу вари саб вазли гъилихишра , гьациб пулихъ дурариз уьл гъадабгъну удудукьур ! — кІуру вакилари .
41006038	— Учвухь фукьан уьл хьачвухь ? — пну , гьерхру Исайи . — Гъарахай , лигай гьеле . Дурар лигуру ва кІуру : — Хьуб уьлна кьюб балугъ .
41006039	Гьадмуган Дугъу дурариз , халкь десте-дестеди чру укІ’ин дитай , кІуру .
41006040	Халкь хьу-хьуцІур ва варж-варж кас ади , жергйириъди деъру .
41006041	Исайи , хьуб уьлна кьюб балугъ гъадагъну , завузди дилигну , Аллагьдин ужувлакк ккахьри , дупну , уьлер гьудутІну , халкьдиз пай апІуз ученикарихьна тувру . Дугъу варидаригъна кьюб балугъра пай апІуру .
41006042	Вари халкьди ипІуру , тухъ шулу
41006043	ва балугъаринна уьлин хъригъу кьацІари йицІикьюб тавра ацІру .
41006044	Хъа вари гъипІдар хьуд агъзур кас вуйи .
41006045	Мидин кьяляхъ Исайи , Чав сабан халкь гьаъри имиди , Чан ученикариз люткейиъ эъну , гьатмуну гъирагъдихъ хъайи Вифсайда гъулаз сирнав апІуб амур апІуру .
41006046	Халкь деетну , Думу ккарагуз дагъдиз удучІвуру .
41006047	Хябяхъдин вахт дубхьнайиган , ученикар айи лютке гьюлин гьацІ кьялариъ айи , хъа Иса сарна-сарди гъирагъдихъ гъузнийи .
41006048	МикІлаз къаршуди сирнав апІбу кьувватнахъан душнайи ученикар дяркъну , Иса , акв алабхьуради , гьюлилантина дурарихьна гъягъюру . Думу дурарин люткейиз багахь шулайи .
41006049	Иса гьюлленмина гъюри гъяркъдариан , думу чпиз гьугъубжвурайи гъаранту вушул , пну , варидариан сабпну гьарай утІубччвуру ,
41006050	гьаз гъапиш дурариз , Думу гъяркъюбси , гучІ гъабхьнийи . Хъа Иса дишла дурарихъди улхуз хъюгъру : — ЮкІв ижми апІинай , Узу вуза . ГучІ мапІанай ! —
41006051	пну , дурарин люткейиъ учІвган , микІ яваш гъабхьи . Мици хьували дурар хъана артухъ гъах апІуру .
41006052	Уьлерихъди гъабхьи аьламатнан дурар гъавриъ ахъундайи , ва дурарин юкІвар курди гъузнийи .
41006053	Сирнав апІурайидар Геннисарет юрдназ гъюру .
41006054	Дурар люткейиан эдеубси , гъирагъдихъ хъайидариз Иса аьгъю шулу ,
41006055	ва жаргъну душну , варишвариъ мидкан хабар ипру . Думу наан аш деебхьну , дурари гьадина ахнарииндира кмиди иццрудар хуйи .
41006056	Иса наанди гъушишра : гъулариз , шагьрариз , ятгъариина — варишвариъ иццурайидар духну дитуйи ва Дугъкан Чан ккурттарин канчІарик куркІузкьан гъитуб тІалабар апІуйи . Вари Дугъак куркІрудар сагъ шуйи .
41007001	Ерусалимдиан Исайихьна саб кьадар фарисйирна къанунчйир гъюру .
41007002	Дурариз ученикарикан сари дижрикІу хиларихьди ипІури гъябкънийи .
41007003	Хъа фарисйиринра , вари жугьдаринси , чпин абйириланмина гъубзнайи хъуршлихънакьан хилар дижрикІди уьлихъ дедреъру аьдат айи .
41007004	Базариан гъафидари сабан хилар дижрикІкьан гагьди уьл ипІдар . Гьамцдар хъана гизаф аьдатар дурари уьрхюйи , мисалназ , захар , гажнар ва йифрин гъаб-гъажагъ жикІбан аьдатар .
41007005	Фарисйирина къанунчйири Исайихьан гьерхру : — Яв ученикари абйирин аьдатар гьаз хъаърадар ? Хилар дижрикІди уьл ипІура .
41007006	Хъа Дугъу дурариз жаваб тувру : — Гирами китабариъ Ишая пайгъамбри учвкан , кьюб маш гъяйидарикан , ужуди гъапну : « Гьаму адмийири Узуз гьюрмат ушвниинди апІура , хъа дурарин юкІвар Узхьан ярхла ву .
41007007	Давди дурари Узуз икрам апІура , фицики дурари инсанарин аьдатар уьрхюз улупура » .
41007008	Учву адмийири ктагъу къайдйирихъан хъичІихначва , хъа Аллагьдин табшуругъар тина апІурачва .
41007009	Учву гьисаб апІурашалчва : ичв къайдйир тамам апІбан бадали Аллагьдин табшуругъар батІул апІуб фагьумлу ляхин вуйич , кІури ! — давам апІуру Исайи .
41007010	— Магьа мисал . Мусайи гъапну : « Адашдизна дадайиз гьюрмат апІинай » ва « адашдизна дадайиз люкьнар апІрур аьжализ лайикь ву » .
41007011	Хъа учву фу кІури шулчва ? Эгер сари чан дадайиз вая адашдиз « Узу увуз буржлу вуйиб Аллагьдиз гъурбан гъапІунза » , гъапиш ,
41007012	дугъхьан сарун чан адашдизна дадайиз кюмек дарапІрира гъузуз шулу , кІурачва .
41007013	Гьамци учву Аллагьдин гаф ичв аьдатназ илтІибкІунчва ва наслариз гьаци ктибтурачва . Гьаму мисалназ ухшар гизаф чІуру ляхнар апІури шулучва .
41007014	Исайи , хъана Чахьна халкьдиз дих дапІну , кІуру : — Вари узухъ хъебехъай ва гъаври йихьай .
41007015	Инсандиъ чІатан убчІвру гьич сабдихьанра думу чиркин апІуз даршул . Инсандиан удубчІвруб — магьа думу чиркин апІруб .
41007017	Думу , халкь гъитну , хулаз гъафиган , ученикари Дугъхьан гьадму гафарин мяна ачухъ апІуб ккун апІуру .
41007018	Дугъу дурариз ктибтуру : — Учву гьамдин гъавриъ ахъраданчва ? Инсандиъ чІатан убчІвру гьич сабдира думу чиркин дарапІрайивал рябкъюраданчвуз ?
41007019	Фицики думу адмийин кІваз гъябгъюрадар , хъа — фуниз , ва хъасин удубчІвуру ( Гьамдиинди Дугъу ипІруб вари марцциб вуйивал улупура ) .
41007020	Инсандиан удучІврудари , — кІуру Исайи , — думу чиркин апІуру .
41007021	« Самбал алдапІувалар » , яна хил’ан адахъувалар , тІафалвалар , йивну йикІувалар , кьяппавалар , тямягькарвалар , угъраш’валар , инсафсузвалар , машнаъ ягь адрувалар , гъанихвал ва хъял , футна , фурс , ахмакьвалар — гьамрарихъна хру пис фикрар инсандин кІваан удучІвуру .
41007022	
41007023	Гьаму вари писвалар инсандин айтІан удучІвуру ва дурари инсан чиркин апІуру .
41007024	Гьадму йишвар дирчну , Иса Тир юрднан жилариина гъягъюру . Душваъ Думу садар хулариъ дергру . Дугъаз мидкан гьич саризра аьгъю дубхьну ккундайи , аммаки гьитІибкІну гъибтуз гъабхьундайи .
41007025	Исайикан чиркин рюгь убчІвнайи сар шуран дадайиз аьгъю шулу . Думу дишла Дугъахьна гъюру ва ликарикк , икрам апІури , ккархьру .
41007026	Хъа думу дишагьли жугьуд дайи , думу Сирофиникияйин миллетдикан вуйи . Дугъу Исайикан чан шур’ан жин утІубккуб тІалаб апІурайи .
41007027	Исайи гъапи : — Сифте баяр-шубар ацІри . Дурарихьан тадабгъну , уьл хуйириз ккипуз хай даршул .
41007028	Хъа дишагьлийи кІуру : — Йиз Агъа , хуйирира баяр-шубари тадахьу уьлин урклар итІуру , аьхир .
41007029	— Яв гьамциб жавабназ лигну увхьан мясляаьтниинди хулаз гъягъюз шулвухьан . Яв шур’ан жин удубчІвну , — кІуру Исайи .
41007030	Фу лигурва , хулаз хътаку дишагьлийиз чан риш , сагъ духьну , ахниъ дахънади рякъюру ва жинра дугъ’ан удубчІвна .
41007031	Тир юрднан жиларилан кьяляхъ хътаку Иса Сидон ва ЙицІубшагьрин жилариланмина Галилей гьюлихъинди гъюру .
41007032	Дугъахьна кар ва цІибтІан улхуз даршлу сар кас хъади гъюру , дугъ’ин хилар иливуб ккун апІуру .
41007033	Исайи думу халкьдихьан гьадауру , дугъан ибариъ Чан тІубар урччвру , хъасин Чан тІубарик шуруш кабтІну , дугъан мелзнак кучру .
41007034	Хъа завузди дилигну , дериндиз ил хъадабгъну , кІуру : — Эффата ! ( яна « Арцц ! » )
41007035	Гьадму сяаьт дугъаз ебхьуз хъюгъру ва дибиснайи мелз либхуз хъюбгъну , дугъан чІал ачухъ шулу .
41007036	Исайи дурариз мидкан гьич саризра дарпуб ккун апІуру . Хъа Дугъу дарпуз гъадагъа апІбахъ , дурари артухъ рабгъуйи .
41007037	Адмийири , гизаф аьламат духьну , кІуйи : — Мугъу вари ужу апІуру . Мугъу гьеле кардариз ебхьузра гъитру , улхуз даршлудариз чІалра улупуру !
41008001	Гьадму йигъари хъана бегьем халкь уч шулу , хъа дурарихь ипІруб хьадайи . Исайи , ученикариз дих дапІну , кІуру :
41008002	— Узуз адмийирин язухъди вузуз . Магьа , дурарин Узухъди хъади шубуд йигъ ву , хъа дурариз ипІруб адар .
41008003	Эгер Узу дурар хулариз гашди гьаиш , рякъюъ зяиф хьиди , хъа гьацІар ярхлариан дуфнайидар даринхъа .
41008004	— Гьаму ичІи йишваъ варидариз гьубкІрубси уьл наънан апІуру ? — жаваб апІуру ученикари .
41008005	Исайи дурарихьан гьерхру : — Учвухь швнуб уьл хьачвухь ? — Ургуб уьл , — кІуру дурари .
41008006	Гьаци вуйиган , Дугъу халкьдикан жилиин деуб ккун апІуру . Ургуб уьл гъадагъну , Аллагьдиз чухсагъул кІури ккарагну , Дугъу уьл гьудубтІуру ва халкьдиз пай апІуз ученикарихьна тувру . Хъа дурарира пай апІуру .
41008007	Дурарихь сакьюдар балугъарра хьайи . Исайи дурариин чухсагъулин ккарагуб дапІну , гьадрарра пай апІуз тувру .
41008008	Адмийири гъипІу , дурар арцІу . Дидихьна хъиригъу кьацІари ургуб таврара ацІнийи .
41008009	Хъа дурар вари юкьуд агъзурихьнакьан вуйи . Исайи дурар чпин хулариз деетуру .
41008010	Хъа Учв , ученикарра хъади , дишла люткейиъ эъру ва Далманут юрднан жилариина сирнав апІуру .
41008011	Фарисйир гъюру ва Исайихъди гьюжатнаъ учІвру . Дурари Думу ахтармиш апІури , Дугъкан аьршариан лишан улупуб тІалаб апІуру .
41008012	Исайи , гъагъиди ил хъадабгъну , дурариз кІуру : — Гьаз му наслин адмийири лишан ккун апІура ? Дюзди кІуразачвуз : му касариз лишан хьибдар .
41008013	Хъасин , дурар гъитну , Думу хъана люткейиъ эъру ва гьатмуну гъирагъдихъинди сирнав апІуру .
41008014	Ученикариз чпихьди люткейиз уьл гъадабгъуз кІваълан гьархнийи . Дурарихь саб уьлтІан хьтайи .
41008015	Дурарихъди сюгьбатнаъ айи Исайи ихтият хьуб ккун апІру : — Лигай-гьа , фарисйирин ва Гьироддин дунихьан ихтият йихьай .
41008016	Хъа дурари чиб-чпин арайиъ гъапи : « Мугъу мици , ухьухь уьл хьадруган , кІурайиб ву » .
41008017	Дурар фтикан улхураш аьгъяди , Исайи кІуру : — Учву уьл хьтарчухь кІури , гьаз гъалабулугънаъ ахъначва ? Мегер учву гьамусра гъаври ахънаданчва ? Ва учвуъ фукІара убчІвнадарин ? Ичв юкІвар гьамусра курди имийин ?
41008018	Мегер учвуз , улар ади рябкъюраданчвуз , ибар кади ебхьураданчвуз ? Мегер гъаври аданчва ?
41008019	Узу хьуб уьл хьуд агъзуригъна пай гъапІиган , хъиригъу уьлерин швнуб тавра ацІунчва ? — ЙицІикьюб , — жаваб тувру дурари .
41008020	— Хъа ургуб юкьуд агъзуригъна пай гъапІиган , швнуб тавра хъиригъу уьлерихьди ацІунчва ? — Ургуб , — жаваб тувру дурари .
41008021	— Мегер учву гьамускьан гъаври ахъунданчву ? — кІуру дурариз гьадмуган Исайи .
41008022	Дурар Вифсайда гъулаз гъюру . Исайихьна кур хуру ва дугъак куркІуб ккун апІуру .
41008023	Исайи курин хилхъан дибисну , гъул’ан адауру , ва дугъан улар Чан шурушнахьди кьяши дапІну , хилар кІул’ин иливну , гьерхру : — ФукІа рябкъюрануз ?
41008024	Дугъу дилигну кІуру : — Рякъюразуз адмийир , рякъюразуз гьарарси гъягъюрайидар .
41008025	Гьадмуган хъана Исайи хилар дугъан уларихь гьивру , ва думу сагъ шулу , уччвуди рябкъюри шулу .
41008026	Хъа Исайи думу : — Лиг-гьа , му гъулазди удручІвди , ичв хулаз гъарах , — пну , гьаъру .
41008027	Иса мушв’ан , Чан ученикарра хъади , Филип паччагьдин Кесария юрднан гъулариз гъягъюру . Рякъюъ Дугъу ученикарихьан гьерхру : — Адмийири Узу фуж ву кІури , гьисаб апІура ?
41008028	— Садари Уву штуан апІру Ягь’я ву , кІура , тмундари — Ил’яс , хъа шубудпидари — пайгъамбрарикан сар , — пну , жаваб тувру дурари .
41008029	— Хъа учву Узу фуж ву кІури , гьисаб апІурачва ? — гьерхру Дугъу дурарихьан . — Уву Месигь вува , — жаваб тувру Петри .
41008030	Исайи дурариз Чакан гьич саризра дарпуб ккун апІуру .
41008031	Хъа Дугъу дурариз , Инсаниятдин Бал’ин гизаф аьзабар улукьиди , аьхюдари , маллйири ва къанунчйири Думу нигь апІиди ва йикІиди , хъа шубуд йигълан накьвдиан , чІиви духьну , удучІвиди , кІури , аьгъювалар улупуйи .
41008032	Дугъу мидкан дурариз ачухъди кІуйи . Хъа Петри Иса гъирагъдиз гьадаъну , Дугъан гафар гьадатІуз хъюгъру .
41008033	Хъа Дугъу , илдицну , ученикарихьинди лигури , Петрин гафар кьатІ апІуру . — ГьудубчІв Узхьан , иблис ! Яв фикрар адмийирин фикрар вуяв , хъа Аллагьдин — ваъ !
41008034	Чахьна халкьдизна ученикариз дих дапІну , Исайи гъапи : — Шлиз Узухъди гъягъюз ккундуш , думу , чан тямягьяр дирчну , чан хач гъадабгъну , Узухъди гъюри .
41008035	Шлиз чан уьмур уьбхюз ккундуш , дугъан думу дубгди . Хъа шли Узу ва Ужувлан хабар бадали чан уьмур пуч гъапІиш , дугъу думу уьбхиди .
41008036	Фу мянфяаьт а адмийиз , уьмрихьан гъахьиган , вари дюн’я туври гъабшишра ?
41008037	Чан уьмур кьяляхъ апІбан бадали , дугъу фициб кьимат тувди ?
41008038	Гьаму гунагькар ва Аллагь аьгъдру халкьдин улихь шли Узхьан ва Йиз гафарихьан нач гъапІиш , дугъхьан Инсаниятдин Балира , Чан Адашдин аднаъди гирами малайикарихъди му жилиина гъафиган , нач апІиди .
41009001	Хъа Исайи кІуру — Гьякьди кІуразачвуз : мушв’ин дийигънайидарикан сакьюдариз чпин аьжал хъубкьайиз Аллагьдин Паччагьлугъ гьубкІну чан кьувватнаъ ади рябкъиди .
41009002	Йирхьуд йигълан Иса , Чахъди Петрна , Якьубна , Югьан гъадагъну , ягъли дагъдиина хъади гъягъюру . Душв’ин жара кас алдайи . Хъа Иса дурарин улихь дигиш шулу .
41009003	Дугъан палтар , улин нур гъабхури , кьадар адрубкьан лизи шулу — гъурччну пну , гьич сарихьан дици лизи апІуз даршлийи .
41009004	Дурарин улихьна Исайихъди гафар апІурайи Ил’ясна Муса ачмиш шулу .
41009005	Хъа Петри Исайихьинди илтІикІну кІуру : — Мялим ! Учуз мушвахь ужуди вучуз ! Гъач , шубуб паж апІуча : саб Увуз , саб Мусайиз ва саб Ил’ясдиз .
41009006	Петри мици , фу кІуруш ва гьапІруш аьгъдрури , гъапиб вуйи , фицики ученикариз яман гучІ дубхьнайи .
41009007	Гьадмуган диф арайиз гъюру ва диди дурар чан сирникк ккаъру , хъа дифрагъян сес шулу : « Му Йиз масан Бай вуйиз . Гьамгъахъ хъебехъай ! »
41009008	Гьадму сяаьт дурар вари терефаризди лигуру , амма дурариз чпин багахь Исайилан гъайри фужкІа гъяркъюндайи .
41009009	Дурар дагъдилан гъюруган , Исайи Чан ученикарикан чпиз гъябкъюбдикан , Инсаниятдин Бай дукІну чІиви хьайиз , саризра даркІуб , ккун апІуру .
41009010	Дурари му гьядиса чпин арайиъ гъибтру , аммаки дурар чиб-чпигъ : « ЧІиви дархьикьан гагьди » , — фу кІуру гафар вуйкІан , кІури , улхурайи .
41009011	Дурари Исайихьан гьерхру : — Къанунчйири сифте Ил’яс дуфну ккунду гьаз кІура ?
41009012	Исайи дурариз жаваб тувру : — Ав , дугъридан , Ил’ясди , улихьмиди дуфну , вари ккабалгну ккунду . Хъа Гирами китабариъ Инсаниятдин Балкан Дугъ’ин гизаф аьзабар улуркьиди ва Думу ужуз апІиди кІури , гьаз дибикІна ?
41009013	Хъа Узу учвуз кІуразачвуз : Ил’яс гъафну , ва дугъкан чпиз ккуниб гъапІну . Гьаци дибикІна Гирами китабариъра .
41009014	Дурариз , имбу ученикарихьна гъафиган , дурарилан халкь илтІишну , гьюжатар апІурайи къанунчйир рякъюру .
41009015	Гьадму сяаьт Иса гъяркъю халкь аьжайиб шулу ва , Думу тебрик апІури , Дугъахьна жаргъуру .
41009016	Исайи ученикарихьан гьерхру : — Фтин кІуллан мурарихъди гьюжатар апІурачва ?
41009017	Халкьдигъян сар касди жаваб тувру : — Мялим ! Увухьна йиз бай духназа . Дугъаъ чиркин рюгь а . Диди дугъахьди гафар апІуз гъитрадар .
41009018	Жин алабхъруган , думу жилиина гатІахьури шулу , кІвантІаригъна каф гъядапІуру ва , сппар илчІигури , жан дичІибгну дебккру . Узу яв ученикарихьан думу жин утІубккуб ккун гъапІунза , хъа дурарихьан гъабхьундар .
41009019	— Эй хътругъру инсанар ! — кІуру гьадмуган Исайи . — Узу учвухъди филадизкьан гъузди кІурачва ? ! Узу учву филадиз аьгь апІуза ? ! Думу Узухьна аькъинай !
41009020	Бай Дугъахьна хуру . Жинди , Иса гъяркъюбси , бай жилиина гатІархьуз гъитру ва кІвантІаригъна каф гъютІубччвну , мина-тина диргъуз гъитру .
41009021	— Мици дубхьну мугъан гизаф вахт вуйин ? — гьерхру Исайи дугъан адашдихьан . — БицІидихъанмина , — жаваб тувру дугъура .
41009022	— Гизаф ражари жиндиз думу пуч апІуз ккун гъабхьну : саспиган цІигъна гатІархьури , саспиган — штуз . Хъа эгер Увхьан фукІа-мукІа апІуз шулуш , ич язухъ зиг , кюмек апІин !
41009023	— Фу кІуру гаф ву « Эгер шулуш ? ! » — кІуру дугъаз Исайи . — Хъугъвал айирихьан вари шулу .
41009024	Балин адашди ишури кІуру : — Хъугъурза ! Хъа узхьан хъугъуз шулдарш , кюмек апІин !
41009025	Халкь Чахьна гъюри дябкъну , Исайи чиркин рюгьназ буйругъ тувру : — Ебхьуз гъидритру ва чІал бисру жин , Узу увуз буйругъ тувраза : удубчІв дугъ’ан ва сану муубчІван !
41009026	Жин , балин жан яманди дутІубччвну , чІигъар апІури , удубчІвуру . Думу дукІнайирси дитнайи , ва гизафдари думу гъакІну кІуйи .
41009027	Хъа Исайи думу , хилхъан дидисну , заъру , ва бай гъудужвуру .
41009028	Иса хулаз гъафиган , Дугъахъди гъузу ученикари гьерхру : — Хъа учхьан думу утІубккуз гьаз гъабхьундайи ?
41009029	— Мицдар жинар ккарагбииндитІан утІурккуз шлудар дар , — гъапи Исайи .
41009030	Душв’ан удучІвдар Галилей уьлкейиантина гъягъюру . Исайиз мидкан жарадариз аьгъю дубхьну ккундайи ,
41009031	гьаз гъапиш Дугъаз Чан ученикариз аьгъювалар улупуз ккундийи . Дугъу дурариз гъапнийи : — Инсаниятдин Бай багарихьди инсанарин хилиз тувди ва йикІиди . Думу йикІиди , амма шубуд йигълан чІиви хьиди .
41009032	Дурар Исайи гъапибдин гъаври шуладайи , хъа Дугъхьан гьерхуз гучІуйи .
41009033	Дурар Кафернагьумдиз гъюру . Хулаъ айиган , Исайи ученикарихьан гьерхру : — Мина гъюрайиган , гьюжатар гьапІрудар вуйичв ?
41009034	Дурар ккебехъну гъузу , гьаз гъапиш рякъюъ айиган дурари , чпикан гъуллугъниинди фуж аьхюр вуш , гьюжат гъитІибккнайи .
41009035	Иса деъру , Чахьна ЙицІикьюриддизра дих дапІну кІуру : — Шлиз учв сарпирди духьну ккундуш , гъит думу варитІан аьхиримжир ишри ва варидарин лукІ ишри .
41009036	Дугъу бицІир гъадагъну , дурарин кьялаъ дерккру ва , хабаъ тІаъну , ученикарихьинди кІуру :
41009037	— Шли Узу бадали гьамцдар бицІидарикан саркьан кьабул гъапІиш , дугъу Узу кьабул апІура . Хъа шли Узу кьабул гъапІиш , неинки Узу кьабул апІура , хъа гьацира — Узу Гьаурра .
41009038	— Мялим , — кІуру Дугъаз Югьанди , — учуз Яв ччвурниинди жинар утІурккурайи сар кас гъяркъюнчуз , ва учу дугъаз , ухьухъди хътруган , гъадагъа гъапІунча .
41009039	Исайи жаваб туву : — Машат мапІанай дугъаз . Шли Йиз ччвур дибисну , аьламат улупиш , думу Узкан чІуруди улхидар .
41009040	Фуж ухьуз къаршу дарш , думу ухьхъанди ву !
41009041	Шли учвуз , Месигьдин ученикар вуди хьпаз лигну , саб кІиф шид тувиш , хъугъай Узухъ , дугъаз чан пешкеш хьибди .
41009042	Хъа шли саркьан гьамцдар аьдатидарикан ва зяифдарикан хъугъувалихъан хътаиш , дугъаз чан гардандиъ рягънин ахал ипну , гьюлизди гатІархьнийиш , ужу шуйи .
41009043	Эгер яв хили уву тямягьнахьна гъахураш , хъадабтІ думу ! Увуз саб хил хъади женнетдиъ учІвуб ужу ву , кьюб хил хъади зат ктІрубшвру цІа айи жегьеннемдиъ ахъайиз .
41009045	Эгер яв ликри уву тямягьнахьна гъахураш , ккадабтІ думу ! Увуз саб лик ккади женнетдиъ учІвуб ужу ву , кьюб лик ккади жегьеннемдиъ ахъайиз .
41009047	Эгер яв ули уву тямягьнахьна гъахураш , адабгъ думу ! Увуз саб ул ади Аллагьдин Паччагьлугъдиъ учІвуб ужу ву , кьюбиб уларра амиди жегьеннемдиъ ахъайиз .
41009048	Душваъ зат дийийигъди мялхъвяри итІури шулу ва ктІрубшвру цІигъ ургури шулу .
41009049	Гван кьилахьди тартиб апІруганси , гьарсар цІихьди марцц апІиди .
41009050	Кьил ужуб мутму ву . Хъа эгер кьилан кьилзишин гъудубгиш , фти думу кьилзи апІидичва . Учвук кьил кади йибхьай ! Ва сар-сарихьди мясляаьтнаъ йихьай .
41010001	Му йишв’ан Иса Ягьудия юрдназ ва Ярдан нирин тмуну жилариина гъягъюру . Дугъахьна хъана халкьар гъюйи , Дугъу , гьарганси , дурариз аьгъювалар улупуйи .
41010002	Иса ахтармиш апІуз ккунди , фарисйир гъюру ва Дугъаз суал тувру : — Къанундиинди жилириз хпир адауз ихтияр айин ?
41010003	— Хъа Мусайи фици табшурмиш гъапІунчвуз ? — кІуру Исайи .
41010004	— Мусайи , жара хьпан кагъазра дибикІну , хпир адауз ихтияр тувну , — жаваб тувру дурари .
41010005	— Мусайи , ичв гъициркъу юкІвариз дилигну , гьаци гъапунчвуз , — кІуру Исайи .
41010006	Хъа дюн’я ккебгъхъанмина Аллагьди жилирна хпир халкь дапІна .
41010007	Гьаддиз жилир , чан адашна дада гъитну , чан хпирик карсди ,
41010008	ва дурар кьюрид саб беден хьиди . Гьаци вуйиган , дурар сарун кьюб ваъ , хъа саб беден ву .
41010009	Гьамци Аллагьди китІдар инсанди жара дапІну ккундар
41010010	Хъасинси дурар хулаз гъафиган , ученикари Исайихьан хъана нюкгьикан гьерхру .
41010011	Дугъу жаваб туву : — Шли , чан хпир гьадаъну , жарар гъахиш , дугъу кьяппавал апІура .
41010012	Хъа эгер дишагьли , чан жилирихьан гьудучІвну , жарариз гъушиш , гьадму дишагьлийира кьяппавал апІура .
41010013	Исайихьна , Дугъу кІуллан карк алдатбан бадали , бицІидар хуру , хъа ученикари хуз гъитри гъахьундар .
41010014	Гьамци гъябкъю Исайик хъял кубчІвру ва Дугъу дурариз кІуру : — БицІидар узухьна гъюз гъитай , гъадагъа мапІанай . Аллагьдин Паччагьлугъ гьацдаринуб ву .
41010015	Гьякь кІуразачвуз : шли Аллагьдин Паччагьлугъ бицІириси кьабул дарапІиш , думу душваъ учІвидар .
41010016	Хъа Исайи бицІидар хабаъ тІаъну , дурариин хилар иливури , уж’вал ибшричвуз , кІуру .
41010017	Иса рякъюъ учІврайиган , сар касди , Дугъахьна жаргъури дуфну , икрам апІури , кьамкьариина дусну , гьерхру : — Я гъяни Мялим , узу женнетдиъ ахъбан бадали гьапІну ккунду ?
41010018	— Гьаз Узуз гъянир кІурава ? — кІуру Исайи . — Сар Аллагьдилан гъайри саркьан гъянир дар .
41010019	Увуз Дугъан табшуругъар аьгъявуз : адми миликІан , кьяппавал мапІан , мигьитІибкІан , кучІлин шагьидвал мапІан , алдатмиш мапІан , адашдизна дадайиз гьюрмат апІин .
41010020	— Мялим , узу дурар вари бицІидихъанмина тамам апІураза , — жаваб гъабхьи Исайиз .
41010021	Иса дугъахьинди лигуру ва дишла Дугъаз думу ккун шулу . Исайи кІуру : — Сабсана увуз гьубкІрадар : гъарах , увуз айиб вари масу тув ва пул касибариз пай апІин , гьадмуган аьршариъ яв девлет хьибдивуз . Хъасин Узухъди гъач .
41010022	Хъа думу му гафарикан пашман шулу ва гьудучІвну гъягъюру , гьаз гъапиш думу гизаф девлетлу вуйи .
41010023	Исайи , ул илбицну , ученикариз кІуру : — Девлетлуйириз фукьан читин дарин Аллагьдин Паччагьлугъдиъ учІвуз !
41010024	Дугъан гафариин ученикар аьжайиб духьнайи , хъа Исайи дурариз хъана гъапи : — Йиз веледар , фукьан читин дарин Аллагьдин Паччагьлугъдиъ учІвуз !
41010025	Девлетлуйиз Аьршарин Паччагьлугъдиъ учІвубтІан девейиз рубдин гъюн’ан удубчІвуз рягьят ву .
41010026	Дурар хъана артухъ аьжайиб гъаши ва сари-сариз гъапи : — Дици вуйиган , шилхьан учв уьрхюз хьиди ?
41010027	Дурарихьинди дилигну , Исайи кІуру : — Инсанарихьан му удукьруб дар , хъа Аллагьдихьан удудукьруб адар .
41010028	Гьадмуган Петри пуз хъюгъру : — Хъа магьа , учу , вари гъибтну , Увухъди хъача .
41010029	— Гьякь кІуразачвуз , — кІуру Исайи , — Шли Узу ва Ужувлан хабар бадали чан хал , чвйир , чйир , дада , веледар , хутІлар гъитнуш , дугъаз му дюн’яйиин
41010030	варж ражари артухъ хулар , чвйир , чйир , дадйир , веледар , хутІлар , хъа гьацира жвувахъ хъчІирккувалар хьиди , хъа гъюз ккимбу уьмриъ — гьаргандин уьмур .
41010031	Аммаки , гьаму ражари гизаф сарпидар думуган аьхиримжидар хьиди , хъа аьхиримжидар — сарпидар .
41010032	Гьамус дурари Ерусалимдиз рякъ дибиснайи . Улихьди Иса гъягъюрайи . Исайихъди гъягъюрайи ученикарик гъалабулугъ кабхънийи , хъа дурарихъди хъайи имбудар гучІбу ккагънайи . Исайи , ЙицІикьюридра гъирагъдиз гьадаъну , Чаз фу шулуш , пуз хъюгъю :
41010033	— Магьа ухьу Ерусалимдиз гъягъюрахьа . Инсаниятдин Бай аьхю маллйиринна къанунчйирин хилиз тувди . Думу , карсну йикІуз жаза адабтІну , жугьуд дарударин хилиз тувди .
41010034	Хъа дурар Дугъак кялхъди , рихшанд апІиди , тутйир катІди , гъирмажарихьди урччвиди ва йикІиди . Аммаки шубуд йигълан Думу чІиви хьиди .
41010035	Зеведейин баяр Якьубна Югьан Исайиз багахь улучІвуру ва кІуру : — Мялим ! Учу кІурайи тІалаб тамам апІина .
41010036	— Узу учвуз гьапІну ккундучвуз ? — гьерхру Дугъу .
41010037	Дурари жаваб тувру : — Яв аднаъ Уву учІвган , учу Яв гъвалахъ деърубси апІин — сар арччул , тмунур гагул терефнаъ .
41010038	— Учву фу тІалаб апІураш , учвуз аьгъдарчвуз , — кІуру Исайи . — Уз’ина гъюз ккайи аьзабар учвхьан аьх апІуз хьибдин ? Ясана , Узу марцц шлуганси , учвхьан шулин ?
41010039	Дурари : « Ав , шулчухьан » , — гъапнийи . Хъа Исайи дурариз гъапи : — Дугъриданна , Узу кьабул апІуз ккайи аьзабар учвура аьх апІарчва ,
41010040	хъа Йиз арччулну ва гагулну терефарихъинди дитувал Узлан асиллу дар : думу йишвар , Йиз Адашди шлиз улупнаш , гьадрариндар ву .
41010041	Якьубдинна Югьандин гафар гъеерхьиган , имбу йицІбидарик хъял кубчІвру .
41010042	Хъа Исайи дурариз Чахьна дих дапІну кІуру : — Халкьарин гьякимарди гьисаб апІурайидари халкьарин зиин агъавал апІурайивал ва аьхюдари дурарин зиин чпин гьюкум улупурайивал учвуз аьгъячвуз .
41010043	Хъа ичв арайиъ дици дарибшри : шлиз ичв арайиъ кІулинур хьуз ккундуш , гъит думу ичв гъайгъушнаъ ишри ,
41010044	ва шлиз ичв арайиъ сарпир хьуз ккундуш , дицирикан варидарин лукІ ишри .
41010045	Инсаниятдин Байра Чаз жарадари гъуллугъ апІбан бадали ваъ , хъа Чав гъуллугъ апІбан бадали ва , гизафдарин гунгьарилан хил алдабгъуз кІури , Чан уьмур тувбан бадали Дуфнайир ву .
41010046	Хъасин дурар Ерихон шагьриз гъюру . Иса Чан ученикар ва гизаф халкь хъади Ерихондиан удучІвурайиган , рякъюхъ , тувру садакьайиз ккилигури , кур вуйи касиб , Тимейин бай Вартимей деънайи .
41010047	Дугъу , душвхьантина Назарет шагьриан вуйи Иса гъягъюра кІури деебхьну , чІигъ апІуру : — Давудгъярин Бай Иса , йиз язухъ апІина !
41010048	Гизафдари дугъаз ккебехъ кІуйи , хъа кур вуйири айибтІан артухъ чІигъар апІуз хъюгъю : — Давудгъярин Бай , йиз язухъ апІина !
41010049	Иса хъугъужвуру ва Дугъу кІуру : — Мина гъач йипай дугъаз . Куриз дих апІуру : — Чкиди гъудужв , Исайи увуз Чахьна гъач кІура !
41010050	Вартимей , чуха хъидипну , гъедергуру ва Исайихьна жаргъуру .
41010051	— Узкан фу ккундувуз ? — гьерхру Исайи . — Мялим , узуз рябкъюз ккундузуз ! — жаваб тувру кури .
41010052	— Гъарах , яв хъугъвали уву гъюрхюнву , — кІуру Исайи . Дугъаз дишла рябкъюри шулу , ва думу Исайихъди гъягъюру .
41011001	Дурар Ерусалимдиз багахь шулайиган , Вифагия ва Вифания гъуларихьан ярхла дарди , Элион кІуру дагъдин багахь хьимиди , Исайи гьамци дупну , кьюр ученик гьаъру :
41011002	— Гьатму ихь гъаншариъ айи гъулаз гъарахай . Гъулаъ учІвайиз ярхла дарди , дибтІнайи жигьил дажи рябкъидичвуз . Дид’ин мегьел фужкІара элеундар . Тудубчну , думу гьамина аьбкъинай .
41011003	Хъа эгер учвхьан шли : « ГьапІрачва ? » кІури гьерхиш , « Думу Агъайиз лазимди ву , Дугъу думу дишла кьяляхъ апІиди » , йипай .
41011004	Дурар гъягъюру , ва кючейиъ урарин багахь дибтІнайи жигьил дажи рябкъюру . Думу тудубчуз хъюгъру .
41011005	Душвахь дийигънайи адмийири : « ГьапІрачва ? Гъудугъ гьаз тудубчурачва ? » — гъапи .
41011006	Хъа дурари чпиз Исайи гъаписи кІуру , ва дурариз ихтияр тувру .
41011007	Дурари дажи Исайихьна хуру . Дурари чпин палтар дид’ин иличуру , ва зиълан Иса элеуру .
41011008	Гизафдари чпин палтар , хъа имбудари хутІлиъ гьарарикан ктатІу кюлер Думу гъягъру рякъюкк ккирчуйи .
41011009	Улихьдира ва кьяляхъдира гъябгъюрайи халкьди гьарйир апІурайи : — Аллагьдиз тяриф ! Агъайин ччвурнахъ Гъюрайириз уж’вал ибшри !
41011010	Ихь аба Давудрин улубкьурайи Паччагьлугъдиз уж’вал ибшри ! Аьршариз тяриф !
41011011	Иса Ерусалимдиъ учІвру ва Аллагьдин хулаз гъягъюру . Варишварилан ул илбицну , хябяхъган кьанди , Думу , йицІикьюрид вакиларра хъади , Вифанияйиз хътакуру .
41011012	Хъайигъан , дурар Вифанияйиан удучІвган , Исайиз гаш хьувал гьибгъру .
41011013	Ярхлаъ инжирин гьар гъябкъю Думу , дидигъ йимишар гъяш лигуз кІури , багахьна гъягъюру , амма Дугъаз , гьаригъ фукІара гъибихъундайи , фицики инжирар хъуркьру вахт улубкьнадайи .
41011014	Гьадмуган Дугъу гьариз кІуру : — Сану гьич сарира сабанра яв йимишар диритІри ! Мици кІури ученикаризра гъеебхьнийи .
41011015	Дурар Ерусалимдиз гъюру . Иса Аллагьдин хулан гьяятдиз гъафи , ва душваъ ариш-вериш апІурайидар утІуккуз хъюгъру . Дугъу пул дигиш апІурайидарин устлар , луфар масу туврайидарин кусрийир ккитІикІуру ,
41011016	ва гьич сарира чан шей’ар Аллагьдин хул’антина гъахуз гъитдар .
41011017	Хъасин Исайи дурариз аьгъювалар улупуз хъюгъю . Дугъу кІуру : — Гирами китабариъ дибикІнадаринхъа : « Йиз хулаз вари миллетар ккарагру хал пиди » . Хъа учву дидкан тІарашчйирин мугъара дапІначва !
41011018	Аьхюдаризна къанунчйириз гьамци кІури гъеебхьиган , Думу йикІуз , дурар саб чара абгуз хъюгъю . Дугъхьан дурариз гучІуйи , гьаз гъапиш вари халкь Дугъан аьгъюваларихъ аьхю иштагьниинди хъпехъуйи .
41011019	Хябяхъ гъабшиган , Иса ученикарра хъади , шагьриан удучІвну гъягъюру .
41011020	ГвачІинган инжирин гьарин багхьантина гъягъюрайидариз думу ччиварианзина тап кІакІаризкьан вари деебццну рябкъюру .
41011021	Петри , накь гъапиб кІваин дубхьну , Исайиз кІуру : — Мялим , лиг , Уву накь чаз люкьян гъапІу инжирин гьар гъеебццну !
41011022	Исайи дурариз жаваб туву : — Аллагьдихъ хъугъай !
41011023	Гьякь кІуразачвуз : эгер шли гьаму дагъдиз « Яв йишв’лан улдубчІвну , гьюлиъ убс ! » гъапиш ва , кІваъ шаклу даршиди , хъугъиш , гьадмура тамам хьибди .
41011024	Гьаддиз Узу кІуразачвуз : учву ккарагури фу ккун гъапІиш , вари учвухьна рубкьрувалихъ хъугъай , рубкьидичвухьна ва думу ичв хьибди .
41011025	Аьршарин ичв Адашдихьан ичв гунгьарилан хил алдабгъуз шлуси , ккарагруган , шлик ичв хъял каш , гьадгъулан хил алдабгъай .
41011027	Дурар хъана Ерусалимдиз гъюру . Иса Аллагьдин хулан гьяятдиъ лицурайиган , Дугъахьна аьхю маллйирна , къанунчйирна , аьхюдар гъюру .
41011028	Дурари гьерхру : — Уву му ляхнар фициб гьюкмиинди апІурава ? Шли Увуз гьациб гьюкум тувну ?
41011029	Исайи дурариз кІуру : — Узу учвуз саб суал тувдиза . Жаваб тувай — Узура , мурар фициб гьюкмиинди апІураш , пидизачвуз .
41011030	Ягь’яйин штуан апІувал Аллагьдихьан вуйин , даршиш инсанарихьан ? Гьан , жаваб тувай !
41011031	Дурар , фикрарикк ккахъну , чиб-чпикди гьамци пуз хъюгъру : « Эгер ухьу „ аьршариан “ гъапиш , Дугъу : „ Хъа учву дугъахъ гьаз хъугъундайчва ? “ пну , гьерхди .
41011032	Хъа адмийирихьан гъапиш . . . » Дурариз халкьдихьан гучІуйи , гьаз гъапиш варидари Ягь’я дугъриданра пайгъамбар ву кІурайи .
41011033	Гьаддиз дурари гьамциб жаваб тувру : — Аьгъдарчуз . — Дици вуш , Узура учвуз , фициб гьюкмиинди гьамцдар апІураш , пидарзачвуз , — жаваб тувру Исайи .
41012001	Иса дурариз тахалус ктибтуз хъюгъру : — Сар касди тІумтІин багъ ибтру , арчил илтІибкІуру , ичІ ебккну , тІумтІар кчІюкьрушв ва паж апІуру . Хъасин багъ арендайиз тІумутІчйирихьна тувну , учв удучІвну жара йишвариз гъягъюру .
41012002	Вахт гъабхьиган , дугъу тІумутІчйирихьна чан пай тІумтІар хуз лукІ гьаъру .
41012003	Хъа дурари думу дисуру , урччвуру ва , фукІара тутрувди , утІуккуру .
41012004	ТІумтІин багъдин эйсийи сарсана лукІ гьаъру , аммаки мугъан кІул уьбгъюру ва , аьйиб алапІну , утІуккуру .
41012005	Сарсана гьаъру — му йивну , йикІуру . Хъана гизаф жарадарра гьаъру — садар урччвуйи , тмундар йивну гъядауйи .
41012006	Эйсийиз хъайина-хътру сар бай ади шулу . Ва аьхиримжи ражари дурарихьна « Йиз балхьан нач апІурда » пну , гьадму гьаъру .
41012007	Хъа тІумутІчйири чиб-чпин арайиъ гьамци кІуру : « Му эйсийин ирсчи ву . Гъачай , думу йивну йикІухьа , ва ирс ухьуз гъубзди ! »
41012008	Дурари думу дисуру , йикІуру ва тІумтІин багъдиан гатІахьуру .
41012009	ТІумтІин багъдин эйсийи гьапІди ? Думу хъадакну гъиди ва тІумутІчйир йихиди , хъа багъ жарадарихьна тувди .
41012010	Мегер учву Гирами китабариъ гъурхунданчва : « Устйири гатІабхьу гъван мурччвануб гъабхьну .
41012011	Му ухьуз гъябкъю аьламат Агъайи гъапІуб ву » .
41012012	Жугьдарин аьхюдариз му тахалус чпиз къаршуди дупнайиваликан аьгъю шулу ва Иса дисуз ккун шулу , аммаки халкьдихьан гучІуйи . Гьаддиз дурар , Думу гъитну , гъягъюру .
41012013	Хъасин Исайихьна , Дугъу фукІа дюз даруб кІайиз ккеъбан бадали , сакьюдар фарисйирна Гьироддин терефкрар гьаъру .
41012014	Дурари дуфну кІуру : — Мялим , учуз аьгъячуз Уву гьякь кІурайиб , гьич сарихьанра гучІдарвуз , гьич саризра гучІар ккаурдарва , хъа дишди ва ачухъди Аллагьди кІурайиси яшамиш хьуз аьгъювалар улупурава . Йип гьеле , Рим паччагьдиз налук туврувал дюз вуйин , дарш дарин ? Учу налук туврин , дарш тувурдарин ?
41012015	Дурарин чІуру ниятарин гъаври айи Исайи кІуру : — Гьаз Узу ахтармиш апІурачва ? Аьбкъинай Узухьна манат , лигуза дидиз .
41012016	Дурари хуру . Исайи дурарихьан гьерхру : — Мидик шлин шикилна ччвур ка ? — Римдин паччагьдин , — жаваб тувру дурари .
41012017	Исайи кІуру : — Паччагьдинуб паччагьдиз , хъа Аллагьдинуб Аллагьдиз тувай . Дурар Дугъан жавабниин гъах гъаши .
41012018	Гьадму вахтна гъачІидар чІиви шлуб дар кІурайи саддукйири дуфну гьерхру .
41012019	— Мялим ! Мусайи учуз , эгер хпир айи чве веледар даршиди гъачІиш , гьадгъан хпир тмуну чвуччву гъадагъну , чан чвуччвун тум арайиз дубхну ккунду , кІури дибикІна .
41012020	Ургур чве гъахьну . Сарпи чвуччву шив хуру , амма , веледар дархьиди , йикІуру .
41012021	Кьюрпи чвуччву дугъан хпир чаз дитру , ва мура , веледар дархьиди , йикІуру , шубурпирра — гьаци .
41012022	Ургрид чвйирикан гьич саризра веледар гъахьундар . Вардарилан кьяляхъ гьадму дишагьлира йикІуру .
41012023	Гъиямат йигъан вари чІиви шлуган , думу шлин хпир хьиди ? Ургрид чвйиризра думу швуваз гъушнийи аьхир !
41012024	Исайи дурариз гьамциб жаваб апІуру : — Учву , я Гирами китабар , ясана Аллагьдин кьудрат аьгъдарди , улдугурачва .
41012025	Гъийихдар чІиви гъахьиган , дурари я швушвар хурдар , я швуваз гъягъюрдар . Дурар аьршариъ айи малайикарси хьиди .
41012026	Хъа гъийихдар чІиви хьуваликан кІури гъабшиш , учву Мусайин китабдиъ , Аллагьди фици убгурайи рукнаан дугъаз « Узу Ибрагьимдин Аллагь , Исакьдин Аллагь ва Якьубдин Аллагь вуза » кІури дибикІнайиб гъурхунданчва , дарш ?
41012027	Аллагь дийихнайидарин ваъ , хъа чІивидарин Аллагь ву . Учву гизаф улдугурачва .
41012028	Гьюжат апІурайишвахь сар къанунчира хьайи . Исайи дурариз фукьан уччвуди жавабар тувраш , дугъаз гъеебхьнийи , ва думу , Дугъахьна дуфну , гьерхру : — Фуну табшуругъ варитІан заануб ву ?
41012029	— ВаритІан заан вуйи табшуругъ , — кІуру Исайи . — « Хъебехъай , эй жугьдар ! Ихь Агъа Аллагь — сар АгъатІан дар .
41012030	Яв Агъа Аллагь , вари юкІв хъипну , вари рюгьнаан , вари фагьмиан ва вари жвуван кьувватнаан ккун апІин » .
41012031	Хъа магьа кьюбпиб : « Багахь хьайир увуз жвуваз жвувси ккун апІин » . МурартІан аьхю табшуругъар сарун адар .
41012032	— Ужуди дупна , Мялим , — кІуру къанунчийи . — « Думу сар ву ва , Дугълан гъайри , сану гьич фужкІара адар » , — кІури , гьякь гъапунва .
41012033	« Думу вари юкІв хъипну , вари фагьмиинди ва вари жвуван кьувватниинди » гьацира « багахь хьайир жвуваз жвувси ккун апІин » кІуру гафар , вари урккру ва ургру гъурбнартІан зиина ву .
41012034	Дугъу фагьумлуди жаваб тувувал дябкъну , Исайи дугъаз кІуру : — Уву Аллагьдин Паччагьлугъдихьан ярхла дарва . Гьамдихъан сарун сарира Исайихьан гьич сабдиканра гьерхуз кІубанвал гъапІундар .
41012035	Аллагьдин хулаъ халкьдиз аьгъювалар улупурайиган , Исайи кІуру : — Къанунчйирихьан , Месигь Давудгъярин Бай ву , пуз , фици удубкьуру ?
41012036	Гирами Рюгьну ацІнайи чав Давудри гъапну , аьхир : « Агъайи йиз Агъайиз гъапну : „ Узу Яв душмнар , духну , Яв ликарикк дахьайизкьан Йиз арччул гъвалахъ деъ “ » .
41012037	— Чав Давудри Дугъаз , Думу чан Агъа вуйиз , кІура . Гьаци вуйиган , Думу дугъан Бай фици хьидихъа ? Гизаф халкь Дугъахъ аьхю иштагьниинди хъпехъурайи .
41012038	Дугъу халкьдиз Чан улупбариъ кІуйи : — Ярхи палтар алди лицру къанунчйирихьан ихтият йихьай . Дурариз , чпин тяриф апІури , халкьар уч шлушвариъ чпи тебрик апІури ккунду ,
41012039	дурар мистариъ ва ипІру-убхърушвариъ варитІан гьюрматлу йишвариин деуз ккунидар ву .
41012040	Гьадрар ву дурар , ачІни хпарин мутму хътипІурайидар , хъа халкьдин уларихьан ярхи гъудгнар апІрудар . Гъиямат йигъан дурариз варитІан пис жаза ккилибгура !
41012041	Иса , садакьади пул ипру ишкІин багахь деъну , фици пул ипраш , лигурайи . Аьхю пай девлетлуйири гизаф пул ипуйи .
41012042	Хъа сар касиб ачІни хпир дуфну , душваъ кьюб кепек ирчру .
41012043	Гьадмуган Исайи , ученикариз Чахьна дих дапІну , кІуру : — Гьякь кІуразачвуз : гьаму касиб ачІни хпири варидаритІан артухъ пул ипну .
41012044	Пул ипдари варидари чпиз артухъди вуйиб ипну , хъа мугъу , гьамцир касибри , чаз ипІрубдихъ тувру айи-адруб вари ипну .
41013001	Иса Аллагьдин хул’ан удучІвурайиган , ученикарикан сари Дугъаз кІуру : — Мялим , лиг , фицдар гъванар , фукьан уччву дараматар дарин !
41013002	— Уву гьаму зурба дараматдиин гьяйран духьнана ? — кІуру Исайи . — Мидин гъван-гъвандиин гъубзидар , вари дабгъиди .
41013003	Хъасинси , Думу Элион дагъдиин Аллагьдин хулаз гъаншарди деънайиган , ялгъузди гъузнайи Петрина , Якьубдина , Югьандина Андрейи Дугъхьан гьерхру :
41013004	— Йип учуз , дици фила хьибди ? Думу дабгърубдикан учуз фици аьгъю хьибди ? Фициб лишниинди аьгъю хьибди ?
41013005	Исайи кІуру : — Лигайгьа , шликІа учву алдатмиш дарапІбан бадали , ихтият йихьай .
41013006	Фицики гизафдар : « Гьадму узу вуза » кІури , Йиз ччвурнаккди гъиди ва гизаф халкьар алдатмиш апІиди .
41013007	Учвуз багахь ва ярхла дявйирикан гъеебхьиш , гучІ мапІанай : гьаци дубхьну ккунди айиб ву , хъа гьаци хьувал сабан аьхир вуди хьибдар .
41013008	Халкь халкьдиин ва паччагьлугъ паччагьлугъдиин алархьиди , варишвариъ жилар тІурччвури хьиди , гаш абхъди . Мурар бедбахтваларин , бицІир апІругандин аьзабарси , сифте кІулар ву .
41013009	Ихтиятди гъузай , гьаз гъапиш мажлисариъ жазйир гьадатІидичвуз , мистариъ урччвидичву ; Узкан шагьидвал апІбан бадали , Узлантина паччгьарин ва гьякимдрарин улихьна гъахидичву .
41013010	Хъа сабан аьхир гъяйиз вари миллетариз Ужувлан хабар деебхьну ккунду .
41013011	Учву суддиз гъухиган , фу кІуруш , дидин гъайгъушнаъ махьанай : гьадму сяаьт учвуз кІуруб , фу тувнади гъабшиш , гьадму йипай — учву кІури хьидичва , хъа Гирами Рюгьну ичв мелзниинди пиди .
41013012	Чвуччву чве йикІуз масу тувди , хъа адашди — бай . Веледари , абйир-бабариз къаршу удучІвну , дурар йихиди .
41013013	Йиз ученикар хьпаз лигну , учву варидариз даккун хьиди . Хъа шли аьхиризкьан аьгь гъапІиш , думу дюрхну хьиди .
41013014	Учвуз , Аллагь гьясбикк ккадру алчагъвал лайикь дарушваъ шули гъябкъиган ( урхурайир , мидин мяна фу вуш , гъаври ахъну ккунду ) , Ягьудия уьлкейиъ айидар дагълариз гьергри .
41013015	Хъа фуж гъваин алди гъабшиш , улдудучІври ва чан хулаз фукІа гъадабгъуз дурушри .
41013016	Фуж хутІлиъ ади гъашиш , чан палтариз хулаз дурушри .
41013017	Гъагъдиъ айидаринна нанайихъ бицІидар хъайидарин гьадму йигъари гьял пис хьибди !
41013018	Мици кьюрдну дарибшри пну , ккарагай .
41013019	Гьадму йигъари гьациб бедбахтвал хьибдики , дициб Аллагьди дюн’я арайиз гъабхихъанмина гьамусдиз гъабхьундар , ва гьамдихъантинара хьибдар !
41013020	Ва эгер гьадму йигъар Агъайи кам гъапІундайиш , гьич фужкІара ккадархьидайи . Хъа Чан кадагънайидар бадали Дугъу гьадму йигъар кам гъапІну .
41013021	Эгер учвуз думуган « Лиг , Месигь гьамшвахь хьа » , вая « Лиг , гьатушвахь хьа » гъапиш , мухъугъанай .
41013022	Гьаз гъапиш кучІлин месигьар ва кучІлин пайгъамбрар ачмиш хьиди . Эгер удукьуруш , гьеле кадагънайидарра чпихъинди илтІикІуз дурари аьламатнан лишнар ва аьжайиб ляхнар улупиди .
41013023	Гьаци вуйиган , ихтиятди гъузай . Узу учвуз вари улубкьруб улихь имиди гъапунзачвуз .
41013024	Хъа гьадму йигъари пис бедбахтваларин кьяляхъ « Ригъ ктІубшвиди , вазли акв тувидар , завариан
41013025	хядар ахьди ва завар ккадаршвиди » .
41013026	Гьадмуган дифариинди зурба кьувват ва гьяйбат хъади Инсаниятдин Бай гъюри рякъиди .
41013027	Гьадмуган Дугъу , дюн’яйин юкьбиб терефарихъан жилин саб кІулхъан тап гьатмунуб кІулихъна кадагънайидар уч апІуз малайикар гьаъди .
41013028	Инжирин гьархъан мисал гъадабгъай : дидин кюлери кьюкьяр апІруган ва кІажар адашвруган , хьад багахь шулайивал аьгъю шулучвуз .
41013029	Гьаци учвузра , гьамрар гъяркъган , гьадму вахт , ичв раккнихъ хъайиси , багахь дубхьнайивал аьгъю апІинай .
41013030	Гьякь кІуразачвуз : му вари улубкьайиз гьамусдин насил гъубзди .
41013031	Заварна жилар ккадахьиди , хъа Йиз гафар дургидар !
41013032	Я аьршарин малайикариз , я Бализ — саризра йигъ ва сяаьт аьгъдар , хъа сар Адашдиз аьгъя .
41013033	Гьаци вуйиган , лигай , ккилигури ва гьязурди гъузай . Думу вахт фила улубкьуруш , учвуз аьгъдарчвуз .
41013034	Думу вахт , чан хал ва гьардиз рубкьру ляхин лукІариин гъибтну , хъа гъаравлиз « ул иливну маахан » дупну , гъушу хулан эйсийихь тевуз шулу .
41013035	Учвура ул иливну мааханай ! Учвуз аьгъдарчвуз , аьхир , хулан эйси фила гъюруш : хябяхъган , гьацІишваринган , сяаьт сабди , даттари уьъйир апІруган , даршиш гьиринган .
41013036	Хабарсузди Думу хъадакну гъафиган , учву даахнади Дугъаз дярякъри-гьа !
41013037	Узу учвуз кІурайиб варидариз кІураза : ул иливну мааханай .
41014001	Кьюд йигълан Пасха ва ЛичІван лавшарин машкврар улукьурайи . Аьхю маллйирина къанунчйири Иса дидисну йикІуз чарйир агурайи .
41014002	« Хъа анжагъ машквар йигъан ваъ , — кІуйи дурари , — даршиш халкьдин арайиъ гъалабулугъ абхъди » .
41014003	Думу Вифания гъулаъ хамран аьзар кади гъахьи Шимондин хулаъ гештнаъ айиган , душваъ , лизи ругдин бетисибдиъди , нард гьарин багьа марцци ягъ хьади , сар дишагьли учІвру , ва дугъу дидиъ айи ицци ниъ хъайи ягъ Исайин кІул’ин улубзуру .
41014004	Душваъ айи хяларикан сакьюдари наразиди чиб-чпикди гьамци кІуйи :
41014005	— Гьамкьан ицци ниъ хъайи ягъ мугъу гьаз чІур гъапІу ? Гьаму ччим шубудварж динар пулихъ масу тувну , хъа гьадму пул касибариз пай апІуз шуйи , аьхир ! Дурари дишагьлийиз люкьнар апІуз хъюгъю ,
41014006	хъа Исайи кІуру : — Думу сикинди гъитай ! Фу кІури учву дугъак кудукьначва ? Узуз дугъу ужуб ляхин гъапІну !
41014007	Касибар гьарган учвухъди хьиди , ва учвхьан дурариз кюмекар апІуз хьибдичвухьан , хъа Узу учвухъди гьарган хьидарза .
41014008	Дугъу чахьан шлуб гъапІну : улихьмиди дугъу Йиз жан , ччим кадатну , накьвдиъ ивуз гьязур гъапІну .
41014009	Гьякь кІуразачвуз : дюн’яйиъ му Ужувлан хабар наан рабгъури гъабшишра , думу кІваин апІиди ва дугъу гъапІубдикан ктибтиди .
41014010	Гьадмуган ЙицІикьюрикан сар , Искариот лакІам хьайи Ягьуда , аьхюну маллйирихьна , Иса масу тувбан бадали , гъягъюру .
41014011	Ягьудайихъ хъпехъдар шад шулу ва , дици гъабшиш , пул тувуз гаф тувру . Гьаддихъан думу Иса масу тувуз гъулай вахт абгури шулу .
41014012	ЛичІван лавшарин машквран садпи йигъан , пасхайин ччил гъурбан апІруган , ученикари Исайихьан гьерхру : — Увуз пасхайин хураг учу наан гьязур дапІну ккундувуз ? Йип , гьязур апІуз гъягъюча .
41014013	Гьадмуган Дугъу , гьамци дупну , кьюр ученик гьаъру : — Шагьриз гъарахай . Учвуз шид айи гажин гъабхурайи сар кас гьахъдичвуз , гьадгъан кьяляхъди гъарахай ,
41014014	ва думу учІву хулан эйсийиз : « Мялимди гьерхра : „ Узу ученикарихъди пасхайин хураг ипІру хал набши ? “ » йипай .
41014015	Дугъу учвуз ккабалгнайи , машквраз вари гьязурди айи , заан аьхю хал улупиди . Гьадушваъ ухьуз вари гьязур апІинай .
41014016	Ученикар гъягъюру . Шагьриз гъафидариз Исайи гъапибси вари шулу ва пасхайин хураг гьязур апІуру .
41014017	Хябяхъ гъабхьибси , йицІикьюридра хъади , Иса гъюру .
41014018	Дурари , суфрайихъ деъну , уьл ипІурайиган , Исайи кІуру : — Гьякь кІуразачвуз : учвкан сари , Узухъди ипІурайири , Узу масу тувди .
41014019	Дурар пашман шулу , ва гьарури гьерхуз хъюгъру : — Думу узу дарза аьхир ?
41014020	Хъа дугъу дурариз жаваб тувру : — Думу йицІикьюрикан сар , Узухъди саб гъабрак уьл кубсрайир ву !
41014021	Гьамци Инсаниятдин Бай , Гирами китабариъ улупнайиганси , масу тувди , амма шли Инсаниятдин Бай масу тувраш , дугъаз бала хьибди — думу касдиз , учв бабкан гъахьундайиш , ужу шуйи !
41014022	Дурари хураг ипІурайи вахтна , Исайи уьл гъадабгъну , ужуб сяаьт ибшри дупну , думу гьудубтІуру ва , ученикарихьна туври , кІуру : — Ма гъадабгъай , му Йиз беден вуйиз .
41014023	Зах гъадабгъну , чухсагъулин ккарагуб дапІну , дурарихьна тувру . Хъа варидари дид’ан убхъуру .
41014024	Дугъу дурариз кІуру : — Му цІийи йикьрар йитІурайи ва гизафдарихъанди удубзурайи Йиз ифи вуйиз .
41014025	Гьякь кІуразачвуз : Узу сарун тІумтІарин му чяхир убхъидарза . Узу цІийи чяхир Аллагьдин Паччагьлугъдиъ убхъидиза .
41014026	Хъасин Аллагьдин тярифназ мяъли дапІну , дурар Елион дагъдиз удучІвуру .
41014027	Исайи дурариз кІуру : — Учву варидари Узлан хъугъвал алдабгъидичва , Гирами китабариъ дупнайиси : « Марччлихъан йикІидиза , ва марччар даргъиди » .
41014028	Хъа Узу чІиви гъашиган , Узу Галилейиз гъягъидиза ва душваъ учвуз ккилигури хьидиза .
41014029	— Варидари хъугъвал алдабгъишра , узу алдабгъидарза ! — кІуру Петри .
41014030	— Гьякь кІуразавуз , — кІуру дугъаз Исайи , — гъи , гьаму йишван , даттли кьюб ражари уьъйир апІайиз , шубуб ражари Узу аьгъюр дарзуз , пидива .
41014031	Хъа Петри айибтІан артухъ гьисс кади текрар апІуру : — Узуз Увухъди йикІуб алабхъурушра , Уву « аьгъюр дарзуз » пидарза ! Имбударира гьамцдар гафар гъапнийи .
41014032	Мидхъан дурар Гефсимания кІуру йишваз гъюру , ва Исайи ученикариз кІуру : — Узу ккарагури имиди гьамшвахь деай .
41014033	Дугъу Чахъди Петрна , Якьубна Югьан гъадагъуру . Дугъан кІваъ дердна гъалабулугъ абхъру .
41014034	Исайи дурариз кІуру : — Йиз юкІв яман хажалатнаъ абхънайиз , гьамшвахь гъузай , гъафил махьанай !
41014035	Думу сацІиб тина гьудучІвуру , жилиина кьамкьарихъди ис духьну , му аьзаб , эгер шулуш , Чахьан гьадапІбан бадали , ккарагуз хъюгъру .
41014036	Дугъу кІуйи : — Авва ! Адаш ! Увхьан вари шулвухьан ! Гьаму аьзабнаккан Узу ккадаъ ! Аммаки Узуз ккунибси дарибшри , хъа — Увуз .
41014037	Хъасин ученикарихьна гъафиган , лигуруш , дурар нивкІуз душнади рякъюру . Дугъу Петриз кІуру : — Симон , уву даахнана ? Саб сяаьтдикьан нивкІ дарди гъузуз гъабхьундарнухьан ?
41014038	Гъафил махьанай . Учву тямягьвалариъ адрахъбан бадали ккарагай . Рюгь кІубан ву , хъа беден — зяиф !
41014039	Иса хъана гьудучІвуру ва гьацдар гафариинди хъана ккарагуру .
41014040	Кьяляхъ гъафириз , дурар хъана даахну рякъюру . Дурарин улар гъагъи духьнайи . Дурарихьан Дугъаз саб жавабра тувуз шуладайи .
41014041	Шубубпи ражарира Иса кьяляхъ гъюру , Дугъу кІуру : — Гьамусра даахну имичва , рягьятвал гъадабгъуранчва ? ИкибаштІан ! Вахт хътубкьну : магьа Инсаниятдин Бай гунагькрарин хилиз тувра .
41014042	Гъудужвай , гъачай гъягъюрхьа ! Лигай , масу туврайир багахь хьа .
41014043	Дугъу гьамци кІайизра , ЙицІикьюрикан сар Ягьуда кказагуру , ва дугъахъди аьхю маллйирина , къанунчйирина , аьхюдари ханжларна маргъар хьади гьаънайи адмийирин гъварчра хъайи .
41014044	Иса масу тувуз дуфнайи Ягьудайи дурариз гьамци дупнайи : « Салам тувруган , узу шлиз мак гъапІиш , гьадму Иса ву , ари Гьадму дисай , ва дишла , дидисну , мюгькам гъаравликкди гъайихай » .
41014045	Ягьуда диш дапІну Исайихьинди гъюру . — Мялим ! — кІуру дугъу , ва Исайиз мак апІуру .
41014046	Гьадму сяаьт Иса дисуру ва гъаравлиъ уьрхюру .
41014047	Хъа багахь дугъужвнайи сар ученикди ханжал уьчІюбгъну , аьхю маллайин гъаравшин иб ктабтІуру .
41014048	Гьадмуган Исайи кІуру : — Учву Уз’ин ханжларна маргъар хьади алжагъуз Узу гъачагъ вуйин ?
41014049	Гьар йигъан Узу учвухъди , аьгъювалар улупури , Аллагьдин хулаъ айза , ва учву Узу гъидисундайчва . Хъа гъит Гирами китабариъ дупнайиси ибшри !
41014050	Гьадмуган Думу сарди гъитну , ученикар вари гьергну гъягъюру .
41014051	Исайин терефкрарихъди хъади гъахьи сар жигьил , гъяцІли жандиин ирин чарч илипну , Иса дидисну гъахурайидарин кьяляхъди гъягъюру . Думу дурари дисуру ,
41014052	амма думу , чарч дурарин хилиъ гъибтну , гъютІурччвну , гъяцІалди гьергну гъягъюру .
41014053	Иса аьхю маллйирихьна гъахуру . Душвахьна аьхю маллйирна , агъсакъларна къанунчйир уч духьнайи .
41014054	Хъа Петр ярхла-ярхлади дурарин кьяляхъди гъюру , аьхюну маллайин гьяятдизди учІвну , гъаравшарихъди учвра цІихъ мани апІуз деъру .
41014055	Аьхю маллйирина вари дурарин мажлисди Исайиз аьжал адабтІбан бадали Дугъаз къаршу шагьидвалар агурайи .
41014056	Гьеле кучІлин шагьидар гизаф удучІвнийишра , дурарин улупбар дюзди алахьурадайи .
41014057	Гьадмуган гьамцдар кучІлин шагьидвалар улупру касар дихъуру :
41014058	— Ич ибариинди гъеебхьунчуз , Мугъу : « Хилариинди гъапІу гьаму Аллагьдин хал дабгъурза ва шубуд йигъандин арайиъ , хилариинди дарди , жараб дивурза » , — кІура .
41014059	Гьеле гьаму улупбаркьана дурарин дюзди алахьдайи .
41014060	Гьадмуган аьхюну маллайи , кьялазси дуфну , Исайихьан гьерхру : — Увуз къаршуди кІурайидариз гьаз жаваб туврадарва ?
41014061	Амма Исайи , ккебехъну , жаваб туврадайи . Аьхюну маллайи хъана Дугъхьан гьерхру : — Уву Месигь вуна , ВаритІанзаанурин Бай ?
41014062	— Ав , вуза , — жаваб тувру Исайи . — Ва учвуз , вари Удукьрурин арччул хилихъинди деъну , аьршарин дифариинди Инсаниятдин Бай гъюри рякъидичвуз .
41014063	Аьхюну маллайи , хъял кубчІвбаан чан ккурттар дячІяргъну , кІуру : — Ихь сарун шагьидар гьаз ву ?
41014064	Аллагьдикан рихшанд апІури учвузра гъеебхьунчвуз ! Ичв къарар фициб хьибди ? — Тахсиркар ву , ва аьжал адабтІну ккунду , — кІуйи варидари .
41014065	Дурарикан бязидари Дугъак тутйир катІуйи , Дугъан маш илибкну , кІуллан йивуйи , хъа кІуйи : — Эй , Пайгъамбар ! Увуз шли гъивнуш , йип гьеле !
41014066	Хъа гьадму вахтна Петр тинаси хьайи гьяятдиъ айи . Дина аьхюну маллайин гъараваш дишагьлийирикан сар гъюру .
41014067	Дугъаз цІихъ чаз мани апІурайи Петр рякъюру ва , дугъахьинди дикъатниинди дилигну , кІуру : — Хъа увура хъайва гьаму Назаретжви Исайихъди .
41014068	Амма Петри кІул’ин бисдар : — Узуз аьгъюб фукІара адарзуз , узу гъаври адарза , уву фтикан кІураш . — Думу чІатинди улихь гьяятдизди удучІву . Гьадмуган даттли уьуь гъапІу .
41014069	Гъараваш дишагьлийиз думу душваъ дяркъну , душваъ айи адмийириз хъана кІуру : — Гьаму гьадрарикан сар ву .
41014070	Петри хъана кІул’ин бисдар . СацІиб хъугъужвну , гьяятдиъ дугъужвнайидари Петриз кІуру : — Хъа уву дугъриданра гьадрарикан вува . Уву Галилейиан вува , аьхир .
41014071	Хъа Дугъу хуйир апІуйи : — Учву кІурайи Кас узуз аьгъюр дарзуз !
41014072	Гьадмуган кьюбпи ражнура даттли уьъйир апІуру . Петрин , Исайи гъапи гьаму гафар , кІваин шулу : « Даттли кьюб ражари уьъйир апІайиз , шубуб ражари Узу аьгъюр дарзуз пидива » . Ва ишуру .
41015001	ГвачІнин ухди аьхю маллйир , агъсакълар , къанунчйир ва вари заан диванханайин членар мажлисдиз уч шулу ва къарар адабгъуру . Иса , хилар йитІну , духну , Пилатдин хилиз тувру .
41015002	Пилатди Дугъхьан гьерхру : — Уву « жугьдарин Паччагь » вуна ? — Увура гьаци кІурадарна , — пну , жаваб тувру Исайи .
41015003	Аьхюну маллйири Дугъак гизаф тахсрар кирчуйи ,
41015004	гьадмуган Пилатди Дугъхьан хъана гьерхру : — Уву гьаз жаваб туврадарва ! Лиг , Увук фукьан тахсрар кирчраш .
41015005	Амма Исайи дугъазра фукІа гъапундайи , хъа Пилат мид’ин гизаф мюгьтал гъахьнийи .
41015006	Халкьдин тІалабназ лигну , Пасхайин машкварган дурари ккун гъапІу сар дидиснайир деетру аьдат ади гъабхьнийи .
41015007	Наразивалар ахьнайиган , адми йивну гъачІи , гъалабулугъ гъитІибккдарихъди дидиснайи сар Варава кІурурра дустагъдиъ айи .
41015008	Халкьди , Пилатдихьна дуфну , дугъкан муганайиз айи аьдат тамам апІуб ккун апІуру .
41015009	Пилатди дурариз гъапи : — Учвуз ккундуш « жугьдарин Паччагь » деетуза ?
41015010	Пилатдиз аьхю маллйири Иса бахилвалиан масу тувнайиваликан аьгъяйи .
41015011	Хъа аьхю маллйири халкь , Варава деетбан бадали , Пилатдикан тІалаб апІуз алауру .
41015012	— Учву « жугьдарин Паччагь » кІурайирикан гьапІза ? — кІуру хъана Пилатди .
41015013	— Думу хачрак карс ! — кІури , чІигъар апІуру дурари .
41015014	— Фу чІуруб гъапІнухъа Мугъу ? — кІуру дурариз Пилатди . Амма дурари имбубсан артухъ чІигъар апІуйи : — Думу хачрак карс !
41015015	Халкьдиз учв ужур хьузди , Пилатди Варава деетуру , хъа Иса гъирмажарихьди урччвуз гъитну , хачрак карсуз эскрарин хилиз тувру .
41015016	Гъаравлари Думу айитІ гьяятдизди , паччагьдин тахт шлушвазди гъахуру ва эскрарин дестейиз дих апІуру .
41015017	Дурари Дугъ’ин аку-элвен халат алабхьну , хъа кІул’ин зазарикан гъубху тажсиб улубкІуру ,
41015018	ва Думу « тебрик » апІуз хъюгъру : « Яшамиш ишри „ жугьдарин Паччагь “ ! »
41015019	Хъасин Дугъан кІуллан маргъар йивуйи , Дугъак тутйир катІуйи ва , Дугъан улихь кьамкьарихъди дусну , хътІерццури , икрам апІуйи .
41015020	Чпиз ккунибкьан Исайикан рихшанд дапІну , Дугъхъан халат хътибтуру ва хачрак карсуз гъахуру .
41015021	Думу дариз зигуз гъахуру . Сар багхьантина гъягъюрайирихьди ( Думу гъул’ан гъюрайи Александринна Рауфдин адаш , Киринея кІурушв’ан вуйи Симон вуйи ) Дугъан хач гъабхуз гъитру .
41015022	Думу Голгофа кІурушвахьна хуру ( илтІибкІиган , душван ччвур « Келле » кІуру гаф ву ) .
41015023	Дугъаз фикрихъан хътаъру дармнар кайи чяхир убхъуз теклиф апІуйи , хъа Дугъу гъубхъундайи .
41015024	Думу хачрак карсру . Эскрари , чпиз гьардиз фунуб алабхъуруш , Дугъан палтар пай апІури , тупут ипру .
41015025	Иса дариз зигурайиган , гвачІин сяаьт урчІвуб вуйи .
41015026	« Жугьдарин Паччагь » ву кІури тахсир кипну , гьамци дибикІнайи кьул Дугъан кІулихъ кибхнайи .
41015027	Дугъахъди сатІиди кьюр гъачагъра дариз гъизигнийи : Дугъхьан сар — арччул , тмунур — гагул терефназди .
41015029	Душвхьантина гьудучІвну гъягърудари Дугъаз люкьнар апІуйи , намуссуз кІуруганси кІулар тІурччвуйи ва кІуйи : — Эй Аллагьдин хал дабгърур ва шубуд йигъан диврур !
41015030	Уву Жвуву Жвув уьрх , кудучІв хачракан ! —
41015031	гьамци зивзивар кчІикьуйи Дугъкан къанунчйирра хъади аьхю маллйири . — Жарадар уьрхюйи , — кІуйи дурари , — хъа Чахьан Учв уьрхюз шуладар !
41015032	Месигь , Израилин Паччагь ! Ич уларикк , гъит , учуз рякъюри , хачракан кудучІври — гьадмуган учу Дугъахъ хъугъдича ! Гьеле Дугъахъди сатІиди дариз дизигнайидарра кмиди Дугъак кялхъюйи .
41015033	Лисхъантина тап сяаьт шуббаризкьан вари дюн’яйиин мучІушин алабхъуру .
41015034	Хъа сяаьт шубубди Исайи аьхю дихниинди гьарай апІуру : — Элахи , Элахи , лама шевактани ? ( яна « Йиз Аллагь , Йиз Аллагь ! Гьаз Уву Узу гъитунва ? » )
41015035	Душван багахь дийигънайидарикан бязидари , Дугъан гафар гъеерхьиган , кІуйи : — Ебхьурайчвуз , Ил’ясдиз дих апІура !
41015036	Хъа сар кас , жаргъну дуфну , бамбагсибдиз сирке зигуз гъитну , маргълик кибтІну , Дугъаз убхъуз туври , кІуру : — Гьамус лигухьа , Му ктагъуз Ил’яс гъюруш — гъюрдарш .
41015037	Исайи , чІветІ дапІну , рюгь деебтуру .
41015038	Аллагьдин хулаъ , Гирамишвахь гьибхнайи чарч зиълансина кІаназкьан кьюб йишв’ина чІябгъюру .
41015039	Хачран багахь дийигънайи юзбашийиз , Исайилан фици ил алдабгънуш , рябкъюру ва кІуру : — Дугъриданна Му Кас Аллагьдин Бай вуйи .
41015040	Душвахь , ярхлаан лигури , сакьюдар дишагьлийирра хьайи . Дурарин арайиъ Магдалайиан вуйи Мар’ям , бицІирнур Якьубдинна Юсийин дада Мар’ям ва Саломея айи .
41015041	Иса Галилейиъ айиган , мурар Гьадгъахъди ва Гьадгъан гъайгъушнаъ шуйи . Дугъахъди Ерусалимдиз гъафи хъана жара дишагьлийирра мушвахь хьайи .
41015042	Сарун хябяхъ шулайи . Хъа му йигъ , султ йигъан улихь хьимбу жвуми йигъ вуди хьпаз дилигну ,
41015043	жугьдарин заан диванханайиъ кьувват айи , гьацира Аллагьдин Паччагьлугъдиз ккилигурайи Аримафейиан вуйи Юсуфди , кІубанвал кади Пилатдихьна дуфну , Исайин беден чан ихтиярназ тІалаб апІуру .
41015044	Думу гьамкьан ухди йикІбиин Пилат мюгьтал духьнайи ва , юзбашийиз дих дапІну , Иса ухди дукІнаш , гьерхру .
41015045	Юзбашийикан гьаци вуйиб аьгъю дапІну , дугъу Юсуфдиз дубкІнайи беден гъадабгъуз ихтияр тувру .
41015046	Дугъу кафан гъадабгъну , беден кадабгъну , дидгъян гъибиржуру ва гъарзариъ утІубкнайи накьвдиъ ивну , душваз учІврушвахь гъван гьипру .
41015047	Хъа Магдалайиан вуйи Мар’ямна Юсийин дада Мар’ям , Думу наан кивраш , лигурайи .
41016001	Султ йигъ улдукьиган , Магдалайиан вуйи Якьубдин дада Мар’ямди ва Саломеяйи Исайин бедендикан ктатуз ицци ниъ хъайи ччимар гъадагъуру .
41016002	Гьяфтайин садпи йигъан , яна элгьетган , гвачІнин ухди , ригъдин сабпи нурарихьди , дурар накьвдихьна гъюру .
41016003	— Ухьуз накьвдихьан гъван шли гьадабгъиди , — кІуйи чиб-чпиз дурари , гьаз гъапиш душвахь гьипнайи гъван гизаф аьхюб вуйи .
41016004	Лигуруш , гъван гьидипна .
41016005	Накьвдиъ учІвдариз , арччул терефнаъ лизи палтар алди деънайи жигьил рякъюру ва сабпну гучІ шулу .
41016006	— ГучІ мапІанай ! — кІуру дугъу дарариз . — Дариз гъизигу Назаретдиан вуйи Иса учву агурачва . Думу чІиви гъахьну , мушваъ имдар . Магьа Думу дитну гъахьи йишвра .
41016007	Сарун учву гъарахай , Дугъан ученикариз , иллагьки Петриз , Думу Галилейиъ дурариз ккилигура , йипай .
41016008	Дурар , накьвдиан удучІвдар , гучІбаан гьергну гъягъюру . Дурари гьич саризра фукІара гъапундайи — дурариз гучІуйи .
41016009	Гьяфтайин садпи йигъан гвачІинган чІиви гъахьи Иса сифте чаан ургуб жин утІукку Магдалайиан вуйи Мар’ямдиз ачмиш шулу .
41016010	Дугъу мидкан гъам зигурайи ва ишурайи ученикариз хабар дебккру .
41016011	Хъа дурар Думу чІиви духьнайивалихъ , му дишагьлийи чаз гъяркъюнзуз гъапнушра , хъугъундайи .
41016012	Мидхъан Думу жара суратнаъди дурарикан кьюриз , чпи шагьриан удубчІвурайи рякъюъ айиган , ачмиш гъахьнийи .
41016013	Дурар кьяляхъ хътакнийи ва мидкан имбударизра хабар дебккнийи . Амма дурар мурарихъра хъугъундайи .
41016014	Аьхирки , йицІисар ученик суфрайихъ деъну уьл ипІурайиган , Иса Учв ачмиш шулу ва , кІван курвализ ва хътругъувализ дилигну , Дугъу дурариз тягьна йивуру , гьаз гъапиш дурар Думу чІиви духьну гъяркъдарихъ хъугъундайи .
41016015	Дугъу дурариз кІуру : — Вари дюн’я вуйиси гъарахай ва Ужувлан хабар вари инсаниятдиз дебккай .
41016016	Шли , хъугъну , штуан апІувал кьабул гъапІиш , думу женнетдиъ ахъди , хъа фуж хътругъиш , думу жегьеннемдиъ итди .
41016017	Хъугъдарихьан аьламатар улупуз хьибди : дурарихьан Йиз ччвурниинди жинар утІурккуз хьиди , цІийи чІалариинди кІури хьиди .
41016018	Эгер битІ гъибисиш , ясана агъу гъубхъиш , дурариз саб зарарра хьибдар ; иццрудариин хилар иливиди — ва дурар сагъ хьиди .
41016019	Гьамци дупну , Агъа Иса завариз за шулу ва Аллагьдин арччулну хилихъ деъру .
41016020	Хъа дурар гъягъюру ва варишвариъ Ужувлан хабар рабгъуру . Дурарин му ляхниз Агъайи кюмек апІуру , ва дурари улупру аьгъювалар аьжайиб лишнариинди мюгькам шуйи .
42001001	Ич арайиъ гъаши мялум вуйи гьядисйирин гьякьнаан гьамус гизафдари бикІуз хъюгъна .
42001002	Учузра дурар сифте кІулиан чпин улариинди гъяркъдари ва Аллагьдин Гафнан гъуллугъниин алидари гизафдар ктитну .
42001003	Узура , гьарсаб жигьат дикъатниинди сифтейиан аьхиризкьан ахтармиш апІбалан кьяляхъ , гьамрарикан увуз , гьюрматлу Феофил , хъайи-хъайиси дибикІну , ктибтуб лазим вуди фикир гъапІунза .
42001004	Миди увуз туву аьгъюваларин бин мюгькам апІиди .
42001005	Ягьудия уьлкейин паччагь Гьироддин девриъ душваъ Абияйирин « ражнаъ » гъуллугъ гъабхурайи Закар’я кІуру сар малла ва Гьарундин тухмиан вуйи Елисавета кІуру дугъан хпир ади гъахьну .
42001006	Дурар кьюридра , Аллагьдин вари табшуругъар ва къайдйир уьрхюри , Дугъан улихь дугъри агьлар вуди гъахьну .
42001007	Дурариз веледар адайи , гьаз гъапиш Елисавета бегьерсузур вуйи . Дурар кьюридра агьли яшнахъна хъуркьнайи .
42001008	Сабан , Закар’яйи Аллагьдиз чан гъуллугъ апІурайи вахтна ( дугъахъди хъайи маллйирин раж , яна гъуллугънан нубат хъубкьнайи ) ,
42001009	маллйирин арайиъ , аьдат вуйиганси , тупут ипиган , думу Аллагьдин хулаъ ицци ниъ хъайидар ургуз гъягъбакк ккуркьнийи .
42001010	Хъа Аллагьдин хулан гьяятдиъ халкь му вахтна ккарагурайи .
42001011	Гьадмуган Закар’яйиз ицци ниъ хъайидар ургурайишван арччул терефнаъ Аллагьдин малайик дийигъну рякъюру .
42001012	Думу гъяркъган , Закар’я чашмиш шулу ва дугъак яманди гучІ кабхъру .
42001013	Малайикди дугъаз гьамци кІуру : — ГучІ мапІан , Закар’я , яв ккарагувал деебхьна , ва яв хпир Елисаветайи увуз бай апІиди , дугъ’ин Ягь’я кІуру ччвур илив .
42001014	Увуз хуш’вална шадвал хьибди , ва гизафдар думу бабкан хьувалиин шад хьиди ,
42001015	фицики думу Аллагьдин улихь , зурба касси , заан хьиди . Дугъу чяхир вая жара ички убхъидар . Думу чав бабкан гъахьи йигъхъанмина Аллагьдин Рюгьнахьди ацІнайир хьиди .
42001016	Дугъу Израилин баярикан гизафдар Аллагьдихьинди илтІикІиди .
42001017	Абйирин юкІвар веледарихьна илдицбан бадали , мютІюгъ дарудар марцци касарин фикрарихьна илтІикІбан бадали ва Агъа гъяйиз халкь гьязур апІбан бадали , думу Дугъан улихьди Ил’ясдин рюгьнаъди ва кьудратнаъди гъягъюри хьиди .
42001018	Закар’яйи Малайикдиз кІуру : — Му гьякь вуйиб узуз фици аьгъю хьибди , узу кьабир вуза , хъа йиз хпирра агьли яшариъ а ?
42001019	Малайикди дугъаз гъапи : — Узу Аллагьдин улихь дийигънайи ва увухьна ужуб хабар тувуз гьаънайи Жабраил вуза .
42001020	Амма гьадму ляхин кІулиз удубчІвру йигъ гъяйиз , яв чІал бисиди ва увуз улхуз мумкинвал хьибдар . Гьаз гъапиш чарасуз кІулиз удучІвру му йиз гафарихъ хъугъундарва .
42001021	Му арайиъ чІат Закар’яйиз ккилигурайи халкь думу Аллагьдин хулаъ энгел духьнайивалиин мюгьталди айи .
42001022	Думу халкьдихьна удучІвиган , улхуз даршули гъузру ва дурариз , Закар’яйиз Аллагьдин хулаъ Малайик гъяркъюб , аьгъю шулу . Закар’яра , лал гъаширси , халкьдихъди хилин ишаратариинди улхуз хъюгъру .
42001023	Хъа Аллагьдин хулаъ гъуллугъ апІбан йигъар ккудукІиган , Закар’я чан хулаз хътакуру .
42001024	Гьадму йигъарилан кьяляхъ дугъан шив Елисавета , гъагъдиъ духьну , хьуб вазлин арайиъ чІатна удудучІвди , учв улупури гъахьундар . Дугъу гьамци кІуйи :
42001025	— Гьаму йигъари узухьинди илдицу Аллагьди инсанарин арайиъ уз’ин али бегьерсузвалин нянат алдабгъруганси гъапІну .
42001026	Хъа йирхьубпи ваз улубкьиган , Аллагьди Галилей уьлкейиъ айи Назарет кІуру шагьриз
42001027	Давудрин тухмиан вуйи Юсуф кІуру касдиз хъирснайи шурахьна Жабраил малайик гьаъру . Шуран ччвур Мар’ям вуйи .
42001028	Малайикди , риш айи хулаъ учІвну , гъапну : — Хайир ибшри , Аллагьди кадагънайи Дишагьли ! Аллагь гьарган увухъди хъади хьиди !
42001029	Думу гъяркъиган , Мар’ям дугъан гафариин мюгьтал шулу ва , учв мици саламламиш апІувал фу вуйкІан кІури , фикрарик кахъру .
42001030	Хъа малайикди дугъаз гъапну : — ГучІ мапІан , Мар’ям , Аллагьди увуз уж’вал улупна :
42001031	магьа БицІир киршдивук ва Бай апІидива . Дугъ’ин Иса кІуру ччвур иливидива .
42001032	Думу зурба Кас хьиди , ва Дугъаз ВаритІанзаанурин Бай пиди . Агъа Аллагьди Дугъаз Чан аба Давудрин паччагьвалин тахт тувди .
42001033	Дугъу Якьубдин халкьдиин уьмурлугъди паччагьвал апІиди , ва Дугъан паччагьвалин аьхир хьибдар .
42001034	Мар’ямди малайикдиз кІуру : — Му ляхин хьуб фици мумкин вухъа , узу мегьел швуваз душнадарди ?
42001035	Малайикди Дугъаз гъапи : — Аллагьдин Рюгь учІвди увуъ ва ВаритІанзаанури уву Чан кьувватнакк ккаъди , гьаддиз бабкан шулайи Гирамийиз Аллагьдин Бай пиди .
42001036	Магьа чаз бегьерсузур кІурайи яв багахьлу Елисаветара чан кьабишнаккди , бицІир кади гъагъдиъ ади , йирхьубпи ваз ву ,
42001037	гьаз гъапиш Аллагьдин гьич саб гафра кьувватсузди гъубзурдар .
42001038	Мар’ямди : — Узу Аллагьдин лукІ вуза , уз’ин уву кІурайидар улуркьри , — кІуру . Хъа малайик Дугъхьан гьудучІвуру .
42001039	Гьадму йигъарикан сад йигъан Мар’ям , гьялаквал кади , Ягьудия уьлкейин дагълариъ айи саб шагьриз гъягъюру
42001040	ва , Закар’яйин хулаъ учІвну , Елисаветайиз салам тувру .
42001041	Мар’ямдин салам гъеебхьиган , Елисаветайин фуниъ бицІир гъиришву ва Елисавета Аллагьдин Рюгьнахьди ацІру .
42001042	Елисаветайи , зарбди чІигъ дапІну , гъапну : — Уву дишагьлийирин арайиъ бахтавар вува , ва яв фуниъ айи бегьерра бахтавар ву !
42001043	Узухьна йиз Агъайин дада гъювалин бахт узуз наънан гъафиб вуйкІан ?
42001044	Яв салам туврайи сес йиз ибарихъна гъурубкьубси , йиз фуниъ айи бицІир шадди гьялак гъахьну .
42001045	Аллагьдихьан дупнайиб тамам шлувалихъ хъугънайир , хуш бахтавар вува .
42001046	Мар’ямди гьамци жаваб тувру : — Узу йиз кІваан Агъа заан апІураза .
42001047	Йиз рюгь узу гьарсабдихьан уьрхюрайи Аллагьдикан шад духьна .
42001048	Дугъу чан лукІран аьжуз гьялназ лигну рягьим гъапІну , гьамусдихъантина вари наслари узуз уж’вал алабхъу кас пиди ,
42001049	Гьаз гъапиш Кьувватлури узуз зурба ляхин гъапІну , ва Дугъан ччвур гирами ву .
42001050	Чахьан гучІрудариз наслариан наслариз Дугъан уж’вал а .
42001051	Дугъу , Чан хиларин кьувват улупури , кІваъ дамагълу фикрар айидар гьубкьушвахъинди гъарагъну .
42001052	Кьудратлудар тахтарилан илдитну ва аьжузар заан гъапІну .
42001053	Дарвал айидар ужувлариинди рази гъапІну , хъа девлетлутІан девлетлу шулайидар фукІа адарди деетну .
42001054	Чан гъуллугъниин али Израилин халкьдиз кюмек гъапІну , Чав ихь абйириз гъапиганси , Ибрагьимдиз ва дугъан тухмиз гьаргандиз уж’вал апІуз тувнайи гаф кІваин уьбхюра .
42001055	
42001056	Мар’ям Елисаветайихь шубуб вазлиъкьан гъузну , хъа чан хулаз хътакуру .
42001057	Елисаветайи , вахт улубкьиган , бицІир апІуру .
42001058	Агъайи рягьим дапІну думу за апІбакан гъуншйиризна майил-мадатдиз гъеебхьнийи ва дурар дугъахъди сабси шад гъахьнийи .
42001059	Миржидпи йигъан багахьлуйир бицІирин суннат апІуз гъюру ва дугъ’ин чан адашдин ччвур Закар’я иливуз ккун шулу .
42001060	Мид’ин балин дада рази даршиди , дугъаз Ягь’я кІурхьа , гъапну .
42001061	Хъа дугъаз : « Яв багахьлуйиригъ дициб ччвур алир фужкІа гъядар » , кІуру .
42001062	Хъасин , бал’ин фициб ччвур иливуруш , хилин ишаратариинди Закар’яйихьан гьерхру .
42001063	Дугъу , чахьна чан кьул хуз гъитну , дидик гьамци бикІуру : « Дугъан ччвур Ягь’я хьибди » . Хъа вари мюгьтал шулу .
42001064	Гьадму сяаьт дугъан ушвна мелз деебтнийи ва думу , Аллагьдин ад апІури , улхуз хъюгъру .
42001065	Дурарин гъуншйир-мирасарик гучІ кабхъру ва вари гьамрарикан бютюн дагълу Ягьудия уьлке вуйибси ктибтури гъахьну .
42001066	Мидкан гъеебхьдари , мурар чпин кІваъ уьрхюри , гьамци кІури гъахьну : — Аллагьдин хил али му балкан фуж шуйкІан ?
42001067	Хъа балин адаш Закар’яйира , Аллагьдин Рюгьнахьди ацІнади , гьамци кІури , чан аьяндарвал улупуру :
42001068	— Израилин Аллагь вуйи Агъайиз чухсагъул ! Дугъу , кюмекназ дуфну , Чан халкь азад гъапІну .
42001069	Дегьзаманайи гъахьи марцци пайгъамбрарин мелзналан мялум гъапІубси , Дугъу Чан лукІ вуйи Давудрин тухмиан Кьудратлур — ухьу гунгьарикан азад АпІрур — адаъну .
42001070	
42001071	Дугъу ухьу вари ихь душмнарихьан ва ухьу даккнидарихьан уьрхюз гаф тувну .
42001072	Дугъу ихь абйириз уж’вал апІуз ва дурарихъди гъийитІу гирами вуйи йикьрар тамам апІуз гаф тувну .
42001073	Му йикьрар Аллагьди ихь аьхю аба Ибрагьимдиз ухьу душмнарихьан уьрхюз туву аьгьт ву :
42001074	Дурари ухьуз , гучІ дарди , ихь уьмрин кІулиан аьхиризкьан Дугъан улихь марцциди ва гьякьди гъуллугъ апІуз гъитди .
42001075	
42001076	Хъа увуз , йиз бай , ВаритІанзаанурин пайгъамбар пиди , гьаз гъапиш уву Агъайин улихьди Дугъаз рякъяр ккабалгуз ,
42001077	Дугъу халкь уьрхрувалин ва инсанарин гунгьарилан хил алдабгърувалин гьякьнаан халкь гъаврикк ккауз ,
42001078	Аллагьдин зурба уж’вал ахсрарин Нурси ухь’ина дуфну ,
42001079	МучІушнаъ ва аьжалин гъабгъу дяхъникк деънайидариз акв тувуз , ихь рякъяр мясляаьтниина хуз , гъидива .
42001080	БицІи Ягь’я , аьхю шули , рюгьниинди мюгькам хьуз хъюгъру . Думу , Израилин халкьдиз гъуллугъ апІуз гъяйизкьан , ичІи чюллериъ яшамиш шулу .
42002001	Думу йигъари Август кІуру Римдин паччагьдин чан вари ругариин али агьалйир гьисаб апІуз амур удубчІвуру .
42002002	Му Сирия вилаятдиъ Квиринийи паччагьвал апІурайи девриъ сабпи ражну гъабхурайи ляхин вуйи .
42002003	Гьаддиз вари , чпи дикІбан бадали , гьарур чан шагьриз гъушнийи .
42002004	Галилей уьлкейиъ айи Назарет шагьриан Ягьудия уьлкейиъ айи Давуд бабкан гъахьи Вифлеем кІуру шагьриз Юсуфра гъягъюру , фицики думу Давудгъярин тухмиан вуйи .
42002005	Думу чаз хъирснайи ва гъагъдиъ айи Мар’ямдихъди чпи дикІуз душнайир вуйи .
42002006	Дурар душваъ айиган , Мар’ямдин бицІир шлу вахт улубкьуру ,
42002007	ва дугъу чан сарпи велед — Бай апІуру . Думу ччаппаригъян гъидиржну , аьхъиъ айи тІунаъ дитру , гьаз гъапиш дурариз хялар дергру хулариъ йишв ади гъибихъундайи .
42002008	Гьадму уьлкейиъ йишвну чюлиъ марччлихънар чпин сюрйирин гъаравлиъ айи .
42002009	Сабпну дурарин улихьна Агъайин малайик гъафнийи . Агъайин гьяйбатнан нурну дурар варишварихъанди аку гъапІнийи , ва дурарик гучІ кабхънийи .
42002010	Малайикди дурариз кІуру : — ГучІ мапІанай , узу учвуз вари халкь шад апІру ужуб хабар дубхназа :
42002011	гъи Давудрин шагьриъ учву гунгьариккан азад АпІрур , Агъа Месигь , бабкан гъахьну .
42002012	Магьа учвуз мидин лишанра : учвуз , ччаппаригъ гъидиржнади , тІунаъ БицІир дихъидичвуз .
42002013	Ва сабпну му малайикдин кьяляхъди гизаф кьадарнаъди жара малаикарра гъюру ва дурари , Аллагьдин ад апІури , гьамци кІуру :
42002014	— Аьршариин али Аллагьдин ад за ибшри , жилиин Аллагьдиз разивал хурайи инсанарин арайиъ ислягьвал ибшри !
42002015	Малайикар дурарихьан завариз удучІвиган , марччлихънари чиб-чпиз гьамци кІуру : — Вифлеемдиз душну , душваъ фу гъабхьнуш , Агъайи ухьуз фтин гьякьнаан хабар дебккнуш , лигухьа .
42002016	Тядивал кади гъафидариз Мар’ямна Юсуф ва тІунахъ хъайи БицІир рякъюру .
42002017	Дурар гъяркъиган , марччлихънари му БицІирин гьякьнаан чпиз малайикди гъапибдикан ктибтуру .
42002018	Мидкан гъеебхькьандар вари марччлихънари ктитдариин мюгьтал шулу .
42002019	Хъа Мар’ямди му вари гафар , саб-сабдиин иливури , чан кІваъ уьрхюру .
42002020	Марччлихънарра , чпиз малайикди гъапидар , чпин улариз рякъбаз лигну , Аллагь адлу апІури ва Дугъан тярифар апІури , кьяляхъ хътакуру .
42002021	Миржид йигълан БицІирин суннат апІру вахт улубкьиган , Дугъ’ин , Учв бабак киршайиз малайикди улупу , гьадму Иса кІуру ччвур иливуру .
42002022	Хъа , Мусайин къанундиз лигну , суннат марцц хьпан йигъар тамам гъашиган , Думу Агъайин улихь дерккбан бадали , Ерусалимдиз хуру .
42002023	Агъайин Къанундиъ улупнайиганси , « гьарсаб хизандиъ сарпи жили бай Агъайиз бахш апІуб лазим вуйи » .
42002024	Ва , гьадму Къанундиъ дибикІнайиганси , « кьюб гъюд вая луфран чиркквар , гъурбан дапІну , урккуб лазим вуйи » .
42002025	Думу деврин Ерусалимдиъ Симеон кІуру сар кас айи . Думу Израилиз Аллагьдихьан кюмек рубкьайиз ккилигурайи дугъри ва аьдалатлу адми вуйи . Дугъ’ин Аллагьдин Рюгь алийи .
42002026	Дугъаз Аллагьдин Рюгьну , Агъайи кадагънайи Месигь чаз рякъяйиз , аьжал хьибдарив пну , улупнайи .
42002027	Симеон Аллагьдин Рюгьнаккди Аллагьдин хулаз гъюру . Абйир-бабари БицІи Иса Къанундиъ улупнайиб апІуз гъахиган ,
42002028	Симеонди , Иса хилариина гъадагъуру ва , Аллагьдин ад дапІну , кІуру :
42002029	— Я Гьюкумдар ! Уву гъапиганси , гьамус узу , Яв лукІ , разивалиинди деет ,
42002030	сарун , магьа вари халкьарин улихь Уву улупу , учу завалариккан уьрхюз дуфнайи Месигь Вуйир , аллагьсузар зигьимдихьна гъахру нур Вуйир ва Яв Израилин халкьдин адлувал Вуйир йиз улариз гъяркъниз .
42002031	
42002032	
42002033	Юсуфна Мар’ям БицІи Исайикан гъапидариин мюгьтал шулу .
42002034	Симеонди , дурариз уж’вал ккун дапІну , Мар’ямдиз гьамци кІуру : — Гьаму яв Бай Израилиъ гизафдар асккан хьпан , гьам заан хьпан себеб хьиди . Мугълантина гизаф улхбар хьиди .
42002035	Яв кІваантина яракь итІибгъиди ва гьаддиинди аьхючІвеъ юкІвариъ айи ниятар ачухъ хьиди .
42002036	Мушваъ гьацира Ашерин тухмиан вуйи , гизаф кьаби яшнаъ айи , чан жилирихъди ургуд йисантІан яшамиш дарши , Фануилин риш аьяндар Аннара айи .
42002037	Думу , миржцІурна юкьуд йисаъ айи ачІни гъари , йигъ-йишвди ушвар дисбииндина ккарагбиинди Аллагьдиз гъуллугъ апІури , Аллагьдин хулхьан гьудудучІври шуйи .
42002038	Аннайи , гьадму вахтна душвахьна дуфну , Аллагь адлу апІури , Ерусалим азад хьувализ ккилигурайикьандариз вардариз Исайин гьякьнаан ктитури гъахьну .
42002039	Вари ляхнар Агъайин Къанундиъ улупнайиси ккудукІиган , Юсуфна Мар’ям Галилей уьлкейиъ айи чпин Назарет шагьриз хътакуру .
42002040	Хъа БицІир аьхю шули , мюгькам шули , аьгъювалари ацІри , Дугъ’ин Аллагьдин уж’вал алди гъабхьну .
42002041	Исайин абйир-бабар гьар йисан Ерусалимдиз Пасхайин машквраз гъягъюри шуйи .
42002042	Исайин йицІикьюд йис тамам гъабшиган , дурар , чпин аьдат вуйиганси , Ерусалимдиз гьадму машквраз гъафну .
42002043	Машквран йигъар ккудукІну , кьяляхъ хътакру вахтна , живан Иса Ерусалимдиъ гъузру . Амма абйир-бабариз мидкан аьгъяди гъабхьундар .
42002044	Дурари , Иса жарадарихъди гъюрашул кІури , фикир апІуру . Хъа сад йигъандин рякъ ккадапІиган , дурари багахьлуйирин ва таниш вуйидарин арайиъ Иса агуз хъюгъру .
42002045	Хъа чпиз Иса дидрихъиган , Дугъахъ лицури Ерусалимдиз хътакуру .
42002046	Шубуд йигълан Думу , Аллагьдин хулаъ мялимарин арайиъ деъну , дурарихъ хъпехъури ва дурариз суалар туври рякъюру .
42002047	Исайихъ хъпехъурайидар вари Дугъан фагьумлувалиин ва Дугъан жавабариин мюгьтал духьнайи .
42002048	Душваъ Иса гъяркъиган , абйир-бабар мюгьтал гъахьи . Дадайи Дугъаз гъапну : — Я жан Бай ! Уву учкан гьапІунва ? Магьа узуна Яв адашди зурба хажалат кади Уву агури гъахьунча .
42002049	Исайи дурариз гъапи : — Узу гьаз агури гъахьунчва ? Мегер учвуз узу йиз Адашдин ужагъдиъ духьну ккуниб аьгъданчвуз ?
42002050	Амма дурар Дугъу гъапи гафарин гъаври ахъундайи .
42002051	Хъа Иса дурарихъди Назаретдиз гъюру ва мютІюгъ шулу . Дугъан дадайи вари гьаму ляхнар чан кІваъ уьрхюри шуйи .
42002052	Иса гьам фагьумлувалиъ , гьам яшнаъ улихьна гъягъюри гъахьну . Думу Аллагьдизра , инсанаризра ккунди гъузру .
42003001	Тиберий кІуру Римдин паччагьди паччагьвал апІури йицІихьудпи йис вуйиган , Ягьудия уьлкейиъ Понтий Пилатди аьхювал апІурайи девриъ , Гьирод — Галилей уьлкейин , дугъан чве Филип — Итурей уьлкейинна Трагьонит юрднан , хъа Лисаний — Абилей уьлкейин гьюкумдрар вуйиган ,
42003002	Гьаннай ва Каяфа аьхюну маллйир вуди гъахьну . Гьадму йисан ичІи чюлиъ айи Закар’яйин бай Ягь’яйиз завариан Аллагьдин дих гъабхьнийи .
42003003	Гьаму дихнахъди Ягь’яйи , вари Ярдан нирин гъирагъар вуйиси лицури , гьар касди чан тахсрар гардандиъ дисбан , инсанар штуан апІбан ва гьамци чпин гунгьарилан хил алдабгъбан бадали , аьгъювалар рагъури гъахьну .
42003004	Му Ишая пайгъамбрин китабдиъ дибикІну айиси гъабхьну : — ИчІи чюлиъ дих атІабгура : « Агъайин рякъ ккабалгай , Дугъаз рякъяр-жилгъйир диш апІинай .
42003005	Гьарсаб гъяр ругди гъябцІиди , гьарсаб дагъна тепе — ис , кьяни йишвар — дюз , дюз дару рякъяр цІалцІам хьиди .
42003006	Гьарсар жан алириз Аллагьди Чав гунгьариккан азад апІувал рябкъиди » .
42003007	Чахьна штуан апІуз гъафи халкьдиз Ягь’яйи кІуйи : — БитІракан гъахьидар ! Гъюз ккайи Аллагьдин хъюлхьан гьергуз шли улупунчвуз ?
42003008	Учву , ичв гунгьар гардандиъ дидисну , уьмур дигиш апІуз шлуси , ичв ляхнариинди улупай ва , « Ич аба Ибрагьим ву » кІури , фикиркьана мапІанай , гьаз гъапиш учвуз кІуразаки , Аллагьдихьан гьаму гъванариканра Ибрагьимдиз веледар ктауз шулу .
42003009	Гьарин кьаблихъ магьа екІв гьязурди хъа : гъяни йимиш туври адру гьарсаб гьар алдабтІиди ва цІигъна гатІабхьиди .
42003010	Хъа халкьди дугъхьан гьерхру : — Хъа учу гьапІну ккунду ?
42003011	Ягь’яйи кІуру : — Кьюб гъат палат айири , сабнуб адруриз туври ; шлиз ипІруб-убхъруб аш , гьадгъура гьаци пай апІри .
42003012	Налук уч апІрударира , чпи штуан апІбан бадали дуфну , дугъаз : « Я мялим ! Учу гьапІча ? » — кІури , гьерхру .
42003013	Ягь’яйи дураризра жаваб туву : — Учвуз улупнайибтІан артухъ налук мибисанай .
42003014	Эскрарира дугъхьан гьерхру : — Учу гьапІну ккунду ? Хъа дугъу дураризра кІуру : — Сар касдизкьан гиран макадапІанай , футна мапІанай ва ичв дуллугъниин рази йихьай .
42003015	Халкь Месигьдиз ккилигуради , вардари : « Гьаяман , му Ягь’я Месигь даришри гьа ? » — кІури , фикир апІурайиган ,
42003016	Ягь’яйи дурариз вардариз жаваб туври гъахьну : — Узу учву штуан апІуразачву , амма йиз кьяляхъди узутІан Кьудратлур гъюра , узу Дугъан шаламарин гъахмйир гъядарчузкьан лайикь дарза . Дугъу Гирами Рюгьнахьдина цІихьди цІийи алаидичву .
42003017	Дугъан хилиъ йирф хьибди , Дугъу дяхинна нахъв жара апІиди : дяхин Чан танхариъ абхьди , хъа нахъвар хътрубгру цІигъ гъяхьну ургиди .
42003018	Ягь’яйи гьамци ва хъанара жара гафариинди халкьдиз ужуб хабар дебккри гъахьну .
42003019	Хъа Ягь’яйи гьякимдар Гьироддик , чан чвуччвун хпир Иродиада чаз дитбаз ва жара пис ляхнар апІбаз лигну , тахсир кипган ,
42003020	Гьиродди чан чІуру ляхнар , думу дустагъдиъ итбиинди , гужал гъапІну .
42003021	Вари халкь штуан шулайиган , Исара Ягь’яйихьна гъафну . Штуан гъахьи Иса ккарагурайиган , зав атІабццуру ,
42003022	ва Аллагьдин Рюгь луф жюрейиинди Исайиина ис шулу , хъа зав’ан дих шулу : — Уву Йиз масан Бай вува ! Узу Ув’ин гизаф рази вуза !
42003023	Исайин , Аллагьдиз гъуллугъ апІуз хъюгъруган , сумчІур йис дубхьнайи . Халкьди фикир апІурайиганси , Думу Юсуфдин бай ву кІура . Юсуф Гьелийин бай ,
42003024	Гьели Маттатдин бай , Маттат Левийин бай , Левий Мелкийин бай , Мелки Яннайин бай , Янна Юсуфдин бай ,
42003025	Юсуф Маттайин бай , Матта Амосдин бай , Амос Нагьумдин бай , Нагьум Эслимдин бай , Эслим Наггайин бай ,
42003026	Наггай Маатдин бай , Маат Маттайин бай , Матта Симеиндин бай , Симеин Ясегьдин бай , Ясегь Ядайин бай ,
42003027	Яда Яанандин бай , Яанан Рисайин бай , Риса Зеруббабелин бай , Зеруббабел Шеалтиэлин бай , Шеалтиэл Нерийин бай ,
42003028	Нери Мелкийин бай , Мелки Аддийин бай , Адди Косамдин бай , Косам Элмадамдин бай , Элмадам Эрин бай ,
42003029	Эр Ешийин бай , Еши Элизарин бай , Элизар Яфимдин бай , Яфим Маттатдин бай , Маттат Левийин бай ,
42003030	Левий Симеондин бай , Симеон Ягьудайин бай , Ягьуда Юсуфдин бай , Юсуф Янамдин бай , Янам Элиякимдин бай ,
42003031	Элияким Мемайин бай , Мема Меннандин бай , Меннан Маттатдин бай , Маттат Натандин бай , Натан Давудрин бай ,
42003032	Давуд Ессейин бай , Ессе Обеддин бай , Обед Воаздин бай , Воаз Салмандин бай , Салман Нецрондин бай ,
42003033	Нецрон Амминадабдин бай , Амминадаб Арамдин бай , Арам Гьецрондин бай , Гьецрон Перецдин бай , Перец Ягьудайин бай ,
42003034	Ягьуда Якьубдин бай , Якьуб Исакьдин бай , Исакь Ибрагьимдин бай , Ибрагьим Терагьдин бай , Терагь Нагьорин бай ,
42003035	Нагьор Серукдин бай , Серук Реуйин бай , Реу Пелегдин бай , Пелег Эберин бай , Эбер Шелайин бай ,
42003036	Шела Каинандин бай , Каинан Арфакшаддин бай , Арфакшад Симдин бай , Сим Нюгьдин бай , Нюгь Лемекдин бай ,
42003037	Лемек Метушелагьдин бай , Метушелагь Янокдин бай , Янок Яреддин бай , Яред Магьалеелин бай , Магьалеел Кайнандин бай ,
42003038	Кайнан Еношдин бай , Енош Шитдин бай , Шит Адамдин бай , Адам Аллагьдин бай вуди гъахьну .
42004001	Гирами Рюгьну ацІу Иса Ярдан нирхъан кьяляхъ хътакуру , ва Рюгьну Думу ичІи чюлиз гъахуру .
42004002	Душваъ иблис ягъчІвур йигъан Иса рякъ’ан адауз чалишмиш шулу . Исайи му йигъари фукІа дирипІди гъахьну , хъа гьадму йигъар улдучІвиган , аьхирки , Дугъаз яманди гаш шулу .
42004003	Хъа иблисди Исайиз гъапи : — Эгер Уву Аллагьдин Бай вуш , гьаму гъвандикан уьл хьуз гъит .
42004004	Исайи жаваб вуди гъапи : — Гирами китабариъ дибикІнаки : « Инсан ялгъуз уьл’инди яшамиш шуладар » .
42004005	Иса ягъал йишв’ина адаъну , иблисди Дугъаз саб геренди вари дюн’яйин паччагьлугъар улупуру ,
42004006	ва кІуру : — Вари гьаму паччагьлугъар ва дурарин гьяйбат Увуз тувдиза , фицики дурар йиз ихтиярназ тувна ва узхьан дурар узуз ккунириз тувуз шулзухьан .
42004007	Эгер Уву узуз икрам гъапІиш , гьадрар вари Явдар хьиди .
42004008	Исайи дугъаз жаваб туву : — Гирами китабариъ дибикІна : « Яв Агъа Аллагьдиз икрам апІин ва сар ДугъазтІан гъуллугъ мапІан » .
42004009	Иблисди хъана Иса , Ерусалимдиз духну , Аллагьдин хулан вартІан ягълишв’ин дерккру ва кІуру : — Эгер Уву Аллагьдин Бай вуш , ари гьамлин исина урс ,
42004010	фицики дибикІна : « Аллагьди Чан малайикариз , гъайгъушнаъ духьну Уву уьрх кІури , амур апІиди .
42004011	Ва Яв ликкьан гъвандихъ йивуз гъидритруганси , Уву чпин хилариина гъадагъиди » .
42004012	Исайи дугъаз жаваб вуди гъапи : — Гьамцира дупна : « Яв Агъа Аллагь ахтармиш мапІан » .
42004013	Иса рякъ’ан адаъру вари чарйир хътІарцциган , жара саб ужуб вахт ккабхъайиз , иблис Дугъхьан гьудучІвну гъушу .
42004014	Иса Аллагьдин Рюгьнан тясирнаккди Галилей уьлкейиз хътакуру ва Дугъан гьякьнаан бютюн уьлке вуйибси аваза рабгъуру .
42004015	Исайи мистариъ аьгъювалар улупуйи , ва вардари Думу адлу апІуйи .
42004016	Хъа Иса , Учв тербияламиш гъаши Назаретдиз дуфну , Чан аьдат вуйиси , султ йигъан мистаъ учІвру ва Гирами китаб урхуз гъудужвуру .
42004017	Гьадмуган Исайихьна Ишая пайгъамбрин китаб тувру . Дугъура китаб абццру ва гьамци дибикІнайишв’ин алахъуру :
42004018	— Агъайин Рюгь Уз’ин ал . Узуз Аллагьди касибариз Ужувлан хабар рабгъуз гьюкум тувнайиз ва Узу йисирариз азадвал хьади , курариз акв хьади ва гьацира зулум-зиллетнакк ккайидар азад апІуз ва
42004019	Аллагьдин рягьимнан вахт улубкьну , кІуру , хабар тувуз гьаъну .
42004020	Хъасин китаб ккибкну , мистан гъулугънаъ айирихьна тувну , Иса деъру . Хъа мистаъ айи вардарин улар Гьадгъуин алди гъахьну .
42004021	Исайи дурариз кІуру : — Учвуз гъеерхьу Гирами китабдиъ дидикІнайи гьаму гафар , магьа , гъи ичв улихь кІулиз удучІвна .
42004022	Исайин улихь варидари гьаци вуйивал улупу ва , Дугъан мелзналан гъюрайи кабалгру гафариин мюгьтал шули , дурари гьерхри гъахьну : — Му ихь Юсуфдин бай даринхъа ?
42004023	Исайира дурариз гъапи : — Гьелбетки , учву Узуз , абйирин мисалик дупнайиганси , пидичва : « Эй духтир ! Сифте Жвуву Жвув сагъ апІин ! » « Уву Кафернагьумдиъ гъапІу аьламатнан ляхнарикан учуз деебхьначуз , гьамус гьадму ляхнар мушваъ , Яв абайин ватандиъра , апІин » пидичва .
42004024	Гьякьди кІуразачвуз , гьич сар пайгъамбарра чан абайин ватандиъ лайикьлуди кьабул апІури шулдар .
42004025	Дюзди кІуразачвуз : Израилиъ Ил’ясдин девриъ , шубуд йисанна йирхьуб вазлин арайиъ мархь адарди гъабхьи вахтна , гизаф ачІни дишагьлийир гъахьнийи , фицики вари жилиин аьхю гаш алабхънийи .
42004026	Хъа дурарикан гьич сарихьнакьан Ил’яс пайгъамбар гьаундайи . Думу ялгъуз Сайдайин багахь хьайи Сарепта кІуру шагьриз сар ачІни дишагьлийихьнатІан гьаундайи .
42004027	Гьацира Елисей пайгъамбрин девриъ хамран аьзар кабхьнайидарра гизаф айи , хъа Сирияйиан вуйи Найман кІуру сар касдикантІан ктарди , сариканра хам марцц гъабхьундайи .
42004028	Му гафар гъеерхьиган , мистаъ айидарик хъял кубчІвру
42004029	ва , гъудужвну , дурари Иса , гъарзарилан итбан бадали , утІурккну , шагьур али дагъдиина гъахуз хъюгъру .
42004030	Хъа Иса , рякъюъди дурарин кьялгъян гъюдучІвну , гъушнийи .
42004031	Хъа Галилейиъ айи Кафернагьум кІуру шагьриз дуфну , Исайи халкьдиз султ йигъари аьгъювалар улупури гъахьну .
42004032	Исайин улупбариин халкь мюгьтал шуйи , фицики Дугъан гафар гьюкум айидар вуйи .
42004033	Мистаъ жин кубчІвнайи сар кас айи , ва дугъ’ан диди зарбди чІигъ апІуру :
42004034	— Учухъ фу хъаяв , Назаретдиан вуйи Иса ? Уву учу пуч апІуз дуфнана ? Уву фуж вуш , аьгъязуз , Аллагьдин Гирамир !
42004035	Исайи , дидиз улхуз гъадагъа дапІну , гъапи : — ХъючІюбкь ва удубчІв дугъ’ан ! Жин , думу кас мистан кьял’ин алдакну , дугъаз саб зарарра тутрувди , дугъ’ан удубчІвуру .
42004036	Му гъябкъю вардари , русвагь духьну , чиб-чпиз гьамци кІури гъахьну : — Мурар фу аьламатнан гафар ву : Дугъу , Чан гьюкмиинди ва кьувватниинди амур апІури , жинар ктаурада !
42004037	Юкьуб аьтраф вари йишвариъ Исайин аваза рабгъуру .
42004038	Мист’ан удучІвну , Думу Симондин хулаз гъушу . Симондин сижарбабак пис убцрушнан уьзур кайи ва Исайикан думу сагъ апІувал тІалаб гъапІнийи .
42004039	Дугъан зиина ял духьну , Исайи убцрушназ гъадагъа апІуру ва думу ктубчІвуру . Симондин сижарбаб , дишла ликриина гъудужвну , хяларин гъайгъушнаъ учІву .
42004040	Ригъ алабхъурайи вахтна , Исайин багахьна жюрбежюр иццрушнар кайидар хури гъахьну . Исайира , гьаруриин Чан хилар иливури , дурар сагъ апІури гъахьну .
42004041	Гизафдариан жинарра удучІвури гъахьну . Жинари : « Уву Аллагьдин Бай вува ! » — кІури , чІигъар апІуйи . Хъа Дугъу Учв Месигь вуйибдикан жарадариз пуб дурариз гъадагъа апІури гъахьну , фицики дурариз , Думу Месигь вуйиб , аьгъяйи .
42004042	Хъайигъан гвачІин улубкьиган , хул’ан удучІвну , Иса халват йишваз гъягъюру , хъа халкьди Думу агури шулу . Хъасин Исайихьна дуфну , учхьан мягъян кІури , Дугъахъ ккарагури хъюгъру .
42004043	Амма Исайи дурариз гъапи : — Жара шагьраризра Аллагьдин Паччагьлувал гъюрайиваликан Ужувлан хабар рабгъуб лазим ву , гьаз гъапиш Узу гьаддин бадали Гьаънайир вуза .
42004044	Исайи Ягьудия уьлкейин мистариъ аьгъювалар улупувал давам апІури гъахьну .
42005001	Сабан , Аллагьдин гаф ебхьбан бадали , халкь Исайилан илтІишуру , хъа Думу Учв Геннисарет гьюлихъ дийигъну айиган ,
42005002	Дугъаз гьюл’ин кьюб лютке рякъюру . Дурариан эдеу балугъчйири чулар марцц апІурайи .
42005003	Люткйирикан Симондинубдиъ учІвну , Исайи дугъхьан лютке гъирагъдихъан цІиб тинаси хъапІуб ккун гъапІну ва гьадлин , деъну , аьгъювалар улупуз хъюгъру .
42005004	Чан улхуб ккудубкІиган , Исайи Симондиз кІуру : — Яв лютке гьюлин кьялариз хъапІ , хъа яв чулра ккип .
42005005	Симонди Исайиз жаваб вуди гъапну : — Я Мялим ! Ярхи йишвди чалишмиш духьну , учхьан фукІа бисуз гъабхьундарчухьан , амма Яв гафназ лигну чул ккипарза .
42005006	Хъа гьаци дапІну , дурари гьадмукьан балугъар гъидиснуки , гьеле чул чІябгъюзра цІибтІан имдайи .
42005007	Дурари тмуну люткейиъ айи юлдшаризра кюмекназ дих дапІну , дурарра дуфну кьюбиб люткйирра гьаци арцІруки , люткйир ккадрахьди саб нуфт гъубзнийи .
42005008	Му гъябкъиган , Петр кІуру лакІам хъайи Симонди , Исайин кьамкьариина ис духьну : « Я Агъа ! Узхьан гьудучІв , гьаз гъапиш узу гунагькар вуза » , гъапи .
42005009	Фицики Симон ва дугъахъ хъайидар , чпи гъидису аьхючІвеъ балугъариз лигну , русвагь гъахьнийи .
42005010	Хъа Симондин дустар вуйи Зеведейин баяр Якьубдикна Югьандик Симондиксиб пис гучІ кабхъру . Симондиз Исайи : « ГучІ мапІан , гьамусдихъантина инсанарин юкІвар дисидива » , кІуру .
42005011	Хъасин кьюбиб люткйирра гъирагъдихъна кадагъну , вари душваъ гъибтну , дурар Исайин кьяляхъди гъягъюру .
42005012	Иса саб шагьриъ айиган , Дугъахьна хамран аьзар кабхьнайи сар кас гъюру . Иса гъяркъиган , жил’ина ккадакну , думу Дугъаз ккарагуру : — Я Агъа ! Увуз ккун гъабшиш , узу марцц апІуз шулвухьан .
42005013	Исайи , хил гьачІабккну , дугъак кубкІну , кІуру : — Ккундузуз , марцц йихь ! Ва дишлади дугъан хам аьзарнахьан марцц шулу .
42005014	Исайи дугъаз : мидкан саризра макІан , хъа маллайихьна душну , жвув улуп , халкьдиз уву марцц хьпан шагьидвал вуди , Муса пайгъамбри дупнайиганси , гъурбан апІуз ужуб гъайибх , кІури , табшурмиш гъапІу .
42005015	Амма гьаци вушра , Исайикан аваза гъарабгъу , ва Дугъахъ хъпехъуз , чпин уьзрар сагъ апІуз гизаф халкь гъюз хъюгъру .
42005016	Хъа Иса , фужкІа адру йишвариз гъягъюри , ккарагури шулу .
42005017	Сад йигъан Исайи аьгъювалар улупурайиган , Галилейна Ягьудия уьлкйириан ва гьацира Ерусалимдиан Дугъахьна дуфнайи фарисйирна къанунчйир деънайи . Дугъу аьзарлуйир Аллагьди туву кьувватниинди сагъ апІурайи ,
42005018	ва магьа Дугъахьна ахниин алди паралич кайи сар кас хуз хъюгъю . Думу хулаз духну , Исайин улихь дитуз ккун гъабхьи .
42005019	Му кас гизаф илтІишнайи халкьдин арайигъян гъахуз йишв дибрихъди , хулан гъваина за дапІну , гъваъланди , ахниин илмиди , Исайин улихьна хулан кьял’ина ирхру .
42005020	Исайира , дурарин зурба хъугъвал рябкъюри , гьадму касдиз кІуру : — Эй инсан , яв гунгьарилан хил алдабгъураза .
42005021	Къанунчйирина фарисйири чиб-чпикди фикир гъапІу : — Аллагьдиз къаршуди улхурайир гьаму фуж ву ? Сар Аллагьдилан гъайри , сарун шлихьан гунгьарилан хил алдабгъуз шулухъа ?
42005022	Исайи , дурарин фикрарин гъаври ахъну , жаваб тувру : « Гьаз дицдар фикрар ичв юкІвариъ тІаърачва ?
42005023	„ Яв гунгьарилан хил алдабгъураза “ пуб рягьят вуйин , даршиш „ гъудужвну лиц “ пуб ?
42005024	Инсаниятдин Бализ жилиин гунгьарилан хил алдабгъуз гьюкум айиб учвуз аьгъю хьпан бадали , магьа лигай » — пну , Дугъу паралич кайириз : « Гъудужв кІуразавуз , гъадабгъну яв ахин , яв хулаз гъарах » , — кІуру .
42005025	Думура дишла гъудужвну , учв дахънайи ахинра гъадабгъну , Аллагьдин адар апІури , чан хулаз гъягъюру .
42005026	Хъа вари мюгьтал шулу ва , Аллагьдин тярифар апІури , гучІбаан зегьле дубшну , гьамци кІури гъахьну : — Гъи аьжаб кереметнан ляхнар гъяркъюндарин ухьуз !
42005027	Мидхъан хул’ан удучІву Исайиз налук уч апІури деънайи Левий кІуру гъуллугъагьли рякъюру ва дугъаз Чахъди гъач кІуру .
42005028	Думура , чан кеспи гъибтну , Дугъан кьяляхъди , гъудужвну , гъягъюру .
42005029	Хъасин дугъу чан хулаъ Исайиз аьхю хялижв’вал апІуру . Душваъ аьхючІвеъ налукар уч апІрудар ва дурарихъди гутйириз гъюн йивну дахьнайи жара хяларра айи .
42005030	Аьлимарина фарисйири наразивал кади Исайин ученикариз : « Учву налукар уч апІрударихъдина гунагькрарихъди гьапІуз ипІури-убхъури шулчва ? » — кІури гъахьну .
42005031	Исайи дурариз жаваб вуди гъапну : — Духтир сагъидариз ваъ , хъа аьзарлуйириз лазим ву .
42005032	Узу марцци касари ваъ , хъа гунагькрари , чпин гунгьар гардандиъ дидисну , уьмур дигиш апІбан бадали , дуфнайир вуза .
42005033	Дурари кІуруш Исайиз гъапи : — Гьаз Ягь’яйин ва гьацира фарисйирин ученикар кми-кмиди ушвар дисури ва ккарагури шулу , хъа Явдар чпиз ккун гъабши вахтна ипІури-убхъури гьаз шулу ?
42005034	Исайи дурариз кІуру : — Швушв хурайирихъди хъайи сумчрин хяларихьди учвхьан ушвар дисуз гъитуз шулинхъа ?
42005035	Хъа швушв хурайир гужназ гъадагъру вахт гъибди , ва гьадму йигъари ушварра дисиди .
42005036	Мидихъди сабси Дугъу саб тахалус ктибтуру : — Гьич сарира , цІийи палатдикан кадабтІну , йирси палатдик цІил ктривур , даршиш дугъу цІийи палатра чІябгъиди , хъа гьацира дидкан ктабтІу цІил йирсибдик балгидира дар .
42005037	Ва гьич сарира таза чяхир йирси иржариъ убзидар , фицики таза чяхри иржар гьутІурччвиди , учвра удубзиди ва иржарра пуч хьиди .
42005038	Гьаддиз таза чяхир цІийи иржариъ убзуб лазим ву .
42005039	Ва гьич саризра , кюгьне чяхир дубхъну , дишлади таза чяхир ккун хьидар , фицики « кюгьне чяхир ужу ву » — кІури шулу .
42006001	Султ йигъан Иса дяхин дубзнайи хутІлариан гъягъбакк ккуркьну , ва Дугъахъ хъайи ученикари , дяхнин кІулар ктутІури , хиларигъ ктІиршури , итІури шулу .
42006002	Фарисйирикан бязидари дурариз кІуру : — Учву султ йигъан Къанунди гъадагъа дапІнайи ляхин апІуранчва ?
42006003	Исайи дурариз жаваб туву : — Мегер учвуз Давудри , чаз ва чахъ хъайидариз гаш гъабшиган , гьапІнуш , фици дугъу , Аллагьдин хулаъ учІвиган , маллйирилан гъайри шликІан итІуз ихтияр адру Аллагьдиз бахш дапІнайи уьлер гъадагъну гъитІнуш ва чахъди хъайидаризра тувнуш , Гирами китабариъ гъурхунданчва ?
42006004	
42006005	Хъасин гъапи : — Инсаниятдин Бай султ йигъ’инра Агъа ву .
42006006	Жара саб султ йигъан Иса мистаз гъягъбакк ва душваъ аьгъювалар тувбакк ккуркьру . Душваъ арччул хил деебццнайи сар кас ади шулу .
42006007	Къанунчйирна фарисйир , Исайик тахсир кипбан бадали , Дугъу султ йигъан думу сагъ апІидайкІан кІури , ул хъипнайи .
42006008	Амма Исайи , дурарин ниятар аьгъяди , хил дебццнайи касдиз кІуру : — Гъудужвну гъач , варидарин улихь дийигъ . Думу гъудужвну , улихьна гъюру .
42006009	Гьадмуган Исайи дурариз гъапи : — Узу учвхьан гьерхраза : султ йигъан фу апІуз ихтияр а ? Уж’вал , даршиш писвал ? Уьмур уьбхюз , дарш пуч апІуз ? Дурар чІалкьан даркІури гъузру .
42006010	Вардарилан ул илбицну , Исайи гьадму касдиз кІуру : — Яв хил гьачІабкк . Дугъу гьаци гъапІумитІла , дугъан хил сагъ шулу .
42006011	Фарисйирна аьлимар хъюл’ан деллу шулу ва , чпин арайиъ улхури , Исайикан гьапІруш , аьжуз духьну гъузру .
42006012	Гьадму йигъари Иса , ккарагбан бадали , дагъдиз удучІвуру ва ярхи йишвди Аллагьдиз ккарагури шулу .
42006013	Йигъ улубкьиган , Чан ученикариз дих дапІну , дурарикан йицІикьюр кас ктагъуру ва дурариз Чан вакилар кІуру ччвур тувуру .
42006014	Дурар : Петр кІуру лакІам хъайи Симонна дугъан чве Андрей , Якьубна Югьанна , Филипна Варфоломей ,
42006015	Маттана Фома , Алфейин Якьубна Зилот кІуру лакІам хъайи Шимон ,
42006016	Якьубдин Ягьуда ва хъасин душман гъаши Искариот Ягьуда — гьамрар вуйи .
42006017	Иса , дурарихъди дагъдилан гъафир , дюз майдандиина гъюру . Дугъахъди аьхючІвеъ Чан ученикарра , вари Ягьудияйианна Ерусалимдиан , хъа гьацира гьюлин гъирагъдихъ хъайи Тир ва Сидон шагьрариан дуфну ,
42006018	Исайихъ хъпехъуз ва чпи аьзарарихьан сагъ апІуз гъафидарра , гьацира жинари гъаркІ апІурайидарра хъади гъахьну . Хъа , дурар вари сагъ шулира гъахьну .
42006019	Вари халкьдиз Исайик кучуз ккунди гъабхьну , фицики Дугъхьан кьувват рабгъури ва диди вари сагъ апІури гъахьну .
42006020	Хъа Дугъу , Чан ученикарилан ул илбицури , гъапи : — Бахтаврар вучва , касиб вуйидар , фицики Аллагьдин Паччагьлугъ учвусдаринуб ву .
42006021	Бахтаврар вучва , му вахтари гашлудар , фицики тухъ хьидичва . Бахтаврар вучва , му вахтари ишурайидар , фицики аьлхъидичва .
42006022	Учву инсанариз даккун гъахьиган , учву дурари утІурккган ва беябур апІруган , ичв ччвур нянайикк ккипруган Инсаниятдин Бай бадали , бахтаврар вучва .
42006023	Гьадму йигъан рази йихьай ва шадвал ачмиш апІинай , фицики аьршариъ учвуз айи пешкеш зурба ву . Учву даккнидарин абйирира пайгъамбрарихъди гьаци апІури гъахьну .
42006024	Мураризси дарди , пис гьял хьибди ичв , девлетлуйир , фицики учвуз сарун ужувлар дяркъначвуз .
42006025	Пис гьял хьибди ичв , му вахтари уьлдюгъну гъярайидар , гьаз гъапиш гаш хьибдичвуз . Пис гьял хьибди ичв , му вахтари аьлхъюрайидар , фицики , гьяйиф дизигну , ишидичва .
42006026	Учвкан жарадар ужуди улхруганра , пис гьял хьибди ичв , фицики дурарин абйири кучІлин пайгъамбрариканра гьаци апІури гъахьну .
42006027	Хъа вари Узухъ хъебехънайидариз кІураза : ичв душмнар ккун апІинай , учву даккнидариз уж’вал апІинай .
42006028	Учву нянатлу апІурайидариз гьюрматлу гафар апІинай ва учвуз гиран ктапІрударихъанди ккарагай .
42006029	Яв саб гарцІликкан бачІ ккадатуриз тмунубра ккив ва яв зиълан палат илдибтруриз кІанакк ккайи ккурттра чаз гъадабгъуз манигъ’вал мапІан .
42006030	Увкан тІалаб апІурайириз тув ва явуб гъадабгъуриз « кьяляхъ ча » макІан .
42006031	Учвуз учвухъди адмийир фици духьну ккундуш , гьадрарихъди учвура гьаци йихьай .
42006032	Хъа эгер учву ккунидартІан учвуз ккундарш , мидкан фу чухсагъул ачвуз ? Фицики гунагькраризра чиб ккунидар ккунди шулу .
42006033	Учвуз уж’вал апІрудариз учвура уж’вал апІураш , мидкан фу чухсагъул ачвуз ? Фицики гунагькрарира гьаци апІуру .
42006034	Хъа эгер учву бурж кьяляхъ апІуз удукьрурихьна миж кади тувраш , мидкан фу чухсагъул ачвуз ? Фицики гунагькрарира чпи буржназ тувкьануб кьяляхъ гъадабгъуз ният ади туври шулу .
42006035	Хъа учву ичв душмнар ккун апІинай , ужувлар апІинай , кьяляхъ бисуб миж ктарди , буржназра тувай , ва учвуз зурба пешкеш хьибди , ва учву ВаритІанзаанурин баяр хьидичва . Фицики чпиз гъапІу уж’вал аьгъю даршлударизра , пис касаризра Аллагь гъянир ву .
42006036	Гьаци учвура , ичв Адашси , мани юкІвар ади йихьай .
42006037	Жарарин диван мапІанай , Аллагьди ичвра апІидар ; жарар тахсир мапІанай , учвура тахсир апІидар . Хил алдабгъай , учвланра алдабгъиди .
42006038	Хил ачухъ апІинай , учвузра тувди : убжнайи ва кІакІ алди абцІнайи уьлчмейиинди ичв танхлиъ абхьди , фицики учву фициб уьлчмейиинди ебцураш , учвузра гьацибдиинди ебциди .
42006039	Дурариз Исайи тахалусарра ктитуру : — Курихьан кур хъади гъягъюз шулинхъа ? Дурар кьюридра ичІаъ ахьидаринхъа ?
42006040	Ученик чан мялимтІан заан дар , амма зегьмет зигури , дубгъури гъабхьиш , гьарсар чан мялимдихъ хъуркьди .
42006041	Увуз яв чвуччвун улиъ айи чІюрх гьаз рябкъюрвуз , яв улиъ айи хамхар дярябкърайи вахтна ?
42006042	Ваяки яв гъардшиз : « Яв улиъ айи чІюрх адабгъуза » , — фици пидива , увуз яв улиъ айи хамхар дярябкърайиган ? Эй , кьюб маш гъяйир ! Сифте яв улиъ айи хамхар адабгъ , хъа гьадмуган увуз , яв гъардшин ул’ан чІюрх фици адабгъуруш , рябкъидивуз .
42006043	Гъяни гьари чІуру бегьер , чІуру гьари гъяни бегьер хурдар ,
42006044	фицики гьарсаб гьар чан йимишдиз лигну аьгъю шулу . Гьаддиз зазарилан инжир , чІуру хутарилан тІумутІ уч апІури шулдар .
42006045	Ужур касди чан кІван хазнайиан ужуб , хъа чІурури чан кІван хазнайиан чІуруб адабгъуру , фицики инсандин мелз , дугъан юкІв фти абцІнаш , гьаддикан улхури шулу .
42006046	Учву Узуз : « Я Агъа , я Агъа ! » гьаз кІуручва , Узу учвуз гъапиб дарапІрайиган ?
42006047	Узухьна дуфну , Узухъ хъебехъну , Йиз гафар тамам апІру гьарсар кас шлиз ухшар вуш , кІарзачвуз :
42006048	Думу , хулар дивруган , жил дериндиз дирибккну , шибритІар гъвандиин диву касдиз ухшар ву , фицики , селлер дуфну , шид улубчІвиган , думу хулар ришвуз гъахьундар , гьаз гъапиш дурар гъвандиин дивнайидар вуди гъахьну .
42006049	Хъа Йиз гафар ерхьури , дурар тамам дарапІрайи кас шибритІар ккадру хулар диву касдиз ухшар ву , фицики шид улубчІвиган , дурар дишлади ахьну , дармадагъин хьиди .
42007001	Чахъ хъебехънайидариз пуз ккайи гафар ккудукІиган , Иса Кафернагьумдиъ учІвру .
42007002	Римдин юзбашийин чаз ккуни сар гъуллугъчи кетІерццну йикІру гьялнаъ ади шулу .
42007003	Исайикан хабар дубхьну , юзбашийи , чан гъуллугъчи сагъ апІбан бадали , Думу хъади гъюз жугьдарин агъсакълар гьаъру .
42007004	Дурари , Исайихьна дуфну , Дугъкан ижмиди миннат апІуру : — Му юзбаши Уву кюмек апІбаз лайикьлу кас ву ,
42007005	фицики думу кас ич халкь гизаф ккунир ву ва дугъу учуз ккарагру хал тикмиш гъапІну .
42007006	Иса дурарихъди гъягъюру . Думу юзбашийин хуларихьна хъуркьради , юзбашийи Исайихьна гьамци пуз чан дустар гьаъру : — Инжиг махьан , Агъа , гьаз гъапиш Уву йиз хулаъ учІвбаз узу лайикь дарза .
42007007	Гьаддиз узу Увухьна гъюзкьан жвув лайикьлур вуди гьисаб гъапІундарза . Анжагъ Уву саб гаф йип , ва йиз гъуллугъчи сагъ хьиди .
42007008	Фицики узура жарарин хликк ккайир вуза , ва узуз мютІюгъ вуйи эскрарра азуз . Дурарикан сариз узу « гъарах » кІурза — думу гъягъюру , тмунуриз « гъач » кІурза — гъюру , йиз гъуллугъчийиз « гьамци апІин » кІурза , дугъу тамам апІуру .
42007009	Му гафар гъеерхьиган , Иса дугъ’ин мюгьтал шулу ва , илдицну , Чан кьяляхъ хъайи халкьдиз кІуру : — КІуразачвузки , Израилиъра Аллагьдихъ гьамкьан хъугърайи кас гъяркъюндарзуз .
42007010	Юзбашийи гьаъдариз , чпи дугъан хулаз хъадакну гъафиган , кетІерццнайи гъуллугъчи сагъ духьнади рякъюру .
42007011	Дидхъантина Иса Наин кІуру шагьриз гъушу . Дугъахъди Чан ученикар ва аьхючІвеъ халкьра гъягъюри гъахьну .
42007012	Хъа Иса шагьрин урнарихьна багахь гъашиган , сар ачІни хпирин айина-адру бай дукІну , дугъан майит накьваригъна гъабхуз адабгъури шулу , ва майтихъ хайлин халкьра хъайи .
42007013	Агъайиз , балин дада гъяркъиган , язухъ шулу ва дугъаз , мишан , кІуру .
42007014	Хъа багахьна дуфну , Исайи мягьражарик хил катру , майит гъабхурайидар дийигъуру ва Дугъу кІуру : « Живан ! Увуз кІураза , гъудужв ! »
42007015	ДукІнайир за духьну деъру ва улхуз хъюгъру , хъа Исайи думу дадайихьна тувру .
42007016	Мушв’ин вардарик пис гучІ кабхъну , Аллагьдин адар апІури , гьамци кІури гъахьну : — Ихь арайиз зурба пайгъамбар адахъна , ва Аллагь Чан халкьдин гъайгъушнаъ а .
42007017	Исайикан гьамциб фикир вари Ягьудия вилаятдиъ ва аьтрафарихъ хъайи миди вуйи юрдариъ рабгъуру .
42007018	Хъа Ягь’яйиз чан ученикари гьамрар варидарикан ктитуру .
42007019	Ягь’яйи , чан ученикарикан кьюриз дих дапІну , дурар Агъа Исайихьна гьамци гьерхуз гьаъру : « Гъюз ккайи Месигь Уву вуна , даршиш жарариз ккилигуча ? »
42007020	Дурари , Исайихьна дуфну , кІуру : — Штуан апІру Ягь’яйи учу Увухьна гьерхуз гьаъна : « Гъюз ккайи Месигь Уву вуна , даршиш жарариз ккилигуча ? »
42007021	Му вахтназ Исайи аьзарарикканна иццрушнариккан гизафдар ккадаъну , жинар кадаъну , аьхючІвеъ кур вуйидариз акв улупну айи .
42007022	Гьаддиз Исайи дурариз жаваб вуди кІуру : — Душну Ягь’яйиз , учвуз гъяркъдар ва гъеерхьдар кидитай : кур вуйидариз рябкъюра , ликудар лицура , хамран уьзур кайидарин хам марцц шула , кар вуйидариз ебхьура , гъачІидар чІиви шула ва касибариз Ужувлан хабар рабгъура .
42007023	Шли Уз’ина вуйи хъугъвал дубградарш , думу бахтавар ву .
42007024	Ягь’яйи гьаъдар гъушхъан , Исайи Ягь’яйикан халкьдиз гьамци кІуру : — ИчІи чюлиз фтиз лигуз гъушнийчва ? МикІлу тІубччвурайи чІеъдиз лигуз гъушнийчвахъа ?
42007025	Шлиз лигуз гъушунчва дина ? Багьа палтар али касдиз ? Хъа дамагънан палтар алахьрудар ва чпиз ккуниси яшамиш шлудар паччгьарин дараматариъ а .
42007026	Шлиз лигуз гъушунчва учву ? Пайгъамбриз лигуз ? Ав , кІуразачвуз , пайгъамбартІан аьхюриз лигуз гъушунчва .
42007027	Гьадму Ягь’яйикан ву гьамци дибикІнайиб : « Магьа , Яв улихьди Узу Йиз кас гьаъраза : дугъу Яв улихь Яв рякъ ккабалгиди » .
42007028	КІуразачвуз : дишагьлийири бабкан гъахидаригъ Ягь’ятІан зурба кас гъядар ; хъа Аллагьдин Паччагьлугъдиъ айидарикан варитІан бицІир думутІан зурба ву .
42007029	Дугъахъ хъпехъурайи вари халкьди ва налук гъюдюбхрударра кмиди , Ягь’яйин штуан апІувалиинди цІийи духьну , Аллагь гьякь вуйиб гардандиъ гъибису .
42007030	Хъа фарисйирна къанунчйир , Аллагьдихьан чпиз вуйи ният гьясбикк дарапІри , Ягь’яйихь штуан гъахьундар .
42007031	— Гьаму наслин адмийир шлихь тевза ва дурар шлиз ухшар ву ? — пну , гьерху Исайи . —
42007032	Дурар , чиб-чпиз чІигъар апІури , раццариъ гьамци кІури деънайи бицІидариз ухшар ву : « Учу учвуз швутІрамар йивури гъахьунча , хъа учву ялхъвнаркьан гъапІундарчва ; учу учвуз ишлар апІури гъахьунча , хъа учву ишузкьан гъишундарчва » .
42007033	Штуан апІру Ягь’я гъафну ва дугъу я уьл ипІури , ясана чяхир убхъури гъахьундар . Хъа учву : « Дугъаъ жин а » , кІурачва .
42007034	Инсаниятдин Бай гъафну , Дугъу ипІуру ва убхъуру , ва дурари Дугъаз : « Лигай , магьа уьж ва пияниска , налукар гъюдюхрударинна гунагькрарин дуст » , кІурачва .
42007035	Аькьюллувал вари аькьюллудари улупну ккун .
42007036	Фарисйирикан сари Исайикан чан хулаз уьл ипІуз гъюб теклиф апІуру . Фарисейин хулаз гъушу Иса гъюн йивну дахъру .
42007037	Хъа магьа , гьаму шагьриан вуйи сар гунагькар дишагьлийи , Думу фарисейин хулаъ гъюн йивну дахънайиб аьгъю дубхьну , лизи ругдин гажниъди аьтрин ниъ хъайи ягъсиб хуру ва ,
42007038	Исайин ликарихъ дийигъну ишури , Дугъан ликар нивгъарихъди кьяши апІури ва чан кушарихъди марцц апІури , Дугъан ликариз макар апІури , гьадму ягъ ктатури шулу .
42007039	Му ляхин гъябкъиган , теклиф дапІну , Иса хулаз хъади гъафи фарисейи чав-чакди фикир апІуру : — Эгер Думу дугъриданра пайгъамбар вуйиш , Чак хилар катрайи дишагьли фуж вуш , Дугъаз аьгъю шлийи . Думу гунагькар даринхъа !
42007040	Фарисейихьинди илдицну , Исайи дугъаз гъапи : — Я Симон ! Увуз кІуру саб гаф айиз . Дугъу : « Йип , Мялим ! » — гъапи .
42007041	Исайи кІуру : — Сар пул буржназ туврурихъ кьюр буржлу кас шулу . Дурарикан сар хьудварж динар-пул буржлу вуйи , тмунур — хьцІур .
42007042	Хъа дурарихъ кьяляхъ тувуз пул хътарди хьпаз лигну , дугъу кьюриддизра буржар гьялал апІуру . Йип ари , гьадму жви гьадрарикан фунуриз артухъди ккун шул ?
42007043	Симонди жаваб тувру : — Аьхю бурж кайириз вушул , пну , фикир апІураза . Исайи дугъаз : « Ари дюзди фагьум гъапІунва » кІуру .
42007044	Хъа дишагьлийихьинди илдицну , Симондиз гъапи : — Гьаму дишагьли рякъюрануз ? Узу яв хулаз гъафунза , уву Узуз ликар жикІуз шид тувундарва ; хъа дугъу Йиз ликар чан нивгъариинди гъижикІнийиз , чан кушарихьди марцц гъапІнийиз .
42007045	Уву Узуз мак гъапІундарва , хъа дугъу , Узу гъафихъантина Йиз ликариз сикин дарди макар апІура .
42007046	Уву Йиз кІулкан ягъ ктатундарва , хъа дугъу Йиз ликарикан ягъ ктатну .
42007047	Магьа гьаддиз кІуразавуз : чан гизаф ккун хьували дугъан аьхючІвеъ гунгьарилан хил алдабгъурайиб улупура . Хъа шлиз цІибди багъишламиш’вал тувруш , дугъан ккунивалра цІибтІан дар .
42007048	Дишагьлийиз Исайи кІуру : — Яв гунгьарилан хил алдабгъна .
42007049	Хъа дугъан багахь гъюн йивну дахънайидари чиб-чпикди пуз хъюгъю : — Му фуж ву гунгьариланра хил алдабгъуз ?
42007050	Исайи , кІуруш , дишагьлийиз гъапи : — Яв хъугъували уву гъюрхну , архаин духьну гъарах .
42008001	Дидхъантина Иса , шагьрариъна гъулариъ , Аллагьдин Паччагьлугъдикан Ужувлан хабар рабгъури , Чан йицІикьюр ученикарра хъади , лицури гъахьну .
42008002	Дурарихъди жинарихьан гъюрхю ва уьзрар сагъ гъапІу бязи дишагьлийир : чаан ургуб жин удучІву Магдалайиан вуйи Мар’ям ,
42008003	Гьироддин мулкар идара апІурайи Хуздин хпир Югьанна , Сусанна , гьацира чпиз айи-адрубдиинди Дугъан гъайгъу зигурайи жара дишагьлийирра хъади гъахьну .
42008004	АьхючІвеъ халкь уч гъашиган ва вари шагьрариан агьалйир Дугъахьна гъафиган , Исайи тахалусдиинди пуз хъюгъру :
42008005	— Сар нежбер тум убзуз удучІвуру . Убзурайиган , гьацІар удрар рякъюхъ дахьру , малари ликариккан апІуру ва жакьвари удуру .
42008006	Сакьюдар гъван ккайи ругдиин дахьру ва ктучІвиган ерццуру , гьаз гъапиш дурариз ламушин адарди гъабхьну .
42008007	Сакьюдар удрар зазаригъ гъяхьру ва удрартІан зарбди ктучІву зазари дурар ккаъру .
42008008	Хъа сакьюдар авадан ругдик кахьру , ктучІвиган дурари варжбан артухъ бегьер тувру . Гьамци дупну , Исайи гужал дихниинди гъапи : — Шлин ибариз ебхьураш , гъит ебхьри !
42008009	Ученикари Дугъхьан гьерхуз хъюгъну : — Му тахалусдин мяна фу ву ?
42008010	Дугъу гъапи : — Учвуз Аллагьдин Паччагьлугъдин сирар аьгъю хьуб тувначвуз , хъа имбудариз му тахалусариътІан аьгъю хьуб тувнадар . Гьаци вуйиган , лигурашра , дурариз рябкъюрадар ва , ебхьурашра , дурари аннамиш апІурадар .
42008011	Му тахалусдин мяна магьа : тумар — Аллагьдин гаф ву .
42008012	Рякъ’ина тадахьдар — мурар , чпиз Аллагьдин гаф ебхьурайи , амма чпихьна хъасин иблис дуфну , дурар ебхьурайи гафнахъ хътругъри ва гьаци уьрхювал гъазанмиш дарибшри пну , дурарин кІваан иблисди гьадму гаф гъабхурайи касар ву .
42008013	Хъа гъванариина ахьдар — мурар , Аллагьдин гаф гъеебхьиган , думу шадди кьабул апІрудар , хъа чпихъ мюгькам ччивар хътарди хьпаз лигну , бязи вахтари хъугърудар , хъа читин гъабшиган , хътругърудар ву .
42008014	Хъа зазаригъ гъяхьдар — мурар Аллагьдин гафнахъ хъпехърудар , амма гъайгъушнари , девлетну ва гешт хъапІбу йисир дапІну , Аллагьдин гафнахьан гьудучІврудар ва , гьаддиз , бегьер дархрудар ву .
42008015	Хъа авадан ругдиина ахьдар — мурар , Аллагьдин гаф гъеебхьиган , му чпин марцци кІваъ уьбхрудар ва сабур апІбиинди бегьер туврудар ву .
42008016	Исайи хъанара давам апІуру : — Сарира , чирагъ кабхьну , дид’ин гъаб иливдар вая кроватьдикк ккивдар . Дугъу думу , хулаъ учІврайидариз акв шлуси , чан йишв’ин дивру .
42008017	Фицики ашкар даршлу жиниб фукІара адар ва , мялум даршиди , арайиз ададабхъру гьич саб сир адар .
42008018	Гьаци вуйиган , учву Узухъ дикъатниинди хъебехъай : шлиз аш , дугъаз хъана тувди ; хъа шлиз адарш , айибдихьна хьибдизуз кІурубра тадабгъиди .
42008019	Исайихьна дадана чвйир гъюру ва дурар , халкь гизаф ади хьпаз лигну , Дугъахьна багахь хьуз даршули айи .
42008020	Хъа Исайиз : « Яв дадана чвйир , Уву рякъюз ккунди , чІат дийигъна » , — кІури , хабар тувру .
42008021	Дугъу дурариз жаваб вуди кІуру : — Йиз дадана чвйир , Аллагьдин гафнахъ хъпехърудар ва думу тамам апІрудар вуйиз .
42008022	Сад йигъан Дугъу , Чан ученикарра хъади люткейиъ эъну , дурариз гъапи : — Гьюлин тмуну гъирагъдихъна сирнав апІидихьа . Дурар люткейиъди гъушу .
42008023	Сирнав апІурайиган , Иса нивкІуз гъягъюру . Гьюл’ина гужал тІурфан утІубччвну , лепйири лютке ккапІуз хъюгъру , ва дурар хатІалу гьялнаъ ахьру .
42008024	Дурар , Исайихьна дуфну , Думу нивкІ’ан хъиргну кІуру : — Мялим ! Мялим ! Батмиш шулахьу ! Хъа Дугъу , гъудужвну микІлаз ва штун лепйириз гъадагъа апІуру , ва дурар лал шулу , архаинвал абхъру .
42008025	Гьадмуган Исайи дурариз гъапну : — Хъугъ’вал набшдичв ? Дурари , гучІ кабхъну ва мюгьтал духьну , чиб-чпиз кІури гъахьну : — Му фуж вуйкІан , микІаризра , штузра амур апІрур , ва дурар Мугъаз мютІюгъра шула ?
42008026	Хъа дурари Галилей уьлкейин гъаншариъ айи Герасин юрдназ сирнав апІуру .
42008027	Иса гъирагъдихъна ктучІвиган , Дугъахьна ухдихъанмина жинар кайи сар кас гъюру . Думу , учв шагьриан вушра , палтар алалахьди , хулаъ ваъ , хъа накьварин хьарар-дюрхъяригъ яшамиш шулайир вуйи .
42008028	Жин гагь-гагьнак кубчІвруган , дугъан хилар-ликар зунжрарихьди ва гьялкьйирихьди йитІуйи , амма дерккуз даршули , дурар кьатІар апІуйи , жинди думу аьсси апІуйи , хъа чІурариз гьергуйи . Исайи чиркин рюгьназ , мугъ’ан удубчІв пну , амур апІуру . Иса гъяркъиган , дугъ’ан чІигъ утІубччвуру ва , Дугъан улихьна ккадакну , зарбди кІуру : — Яв узухъди фу вуяв , ВаритІанзаан Аллагьдин Бай Иса ? Миннат вуйиз , йиз зегьле мабхан !
42008029	
42008030	Исайи дугъхьан гьерхру : — Ччвур фуж вуяв ? Дугъура : « Кьушум вуйиз » — кІуру , гьаз гъапиш дугъак гизаф жинар кучІвнади гъабхьну .
42008031	Хъа жинари Исайикан чпи гурбагуриз гьадрауб тІалаб апІуру .
42008032	Мушвхьан ярхла дарди дагъдик силарин аьхю лиж карабгънайи , ва жинари чпиз гьадрариъ учІвуз ихтияр тувуб тІалаб апІуру . Исайи дурариз ихтияр тувру .
42008033	Адмийиан удучІву жинар силариъ учІвру , ва силарин лиж гъарзарилан гьюлиъ убсру ва ккабхъру .
42008034	Му ляхин гъябкъю силарбнари , жаргъну душну , шагьриъ ва гъулариъ гьамдикан халкьдиз ктибту .
42008035	Хъа му гьякьикьи гъабши ляхниз лигуз халкь Исайихьна гъюру . Жинар ктучІву кас Исайин ликарихъ деънади , палатра алди ва чан фикрихъ хъади гъяркъиган , дурарик гучІ кабхъру .
42008036	Му аьламат гъябкъдари дурариз , жинар кайир фици сагъ гъахьнуш , ктибту .
42008037	Хъа Герасин юрднан вари халкьди Исайикан чпихьан гьудучІвну гъягъювал ккун апІуру , фицики дурарик зурба гучІ кабхънайи . Исара , люткейиъ эъну , кьяляхъ хътаку .
42008038	Чакан жинар ктучІву касди учвра гъадагъуб Исайикан тІалаб гъапІнийи . Амма Исайи думу гьамци дупну гьадауру :
42008039	— Яв хулаз хъадакну , Аллагьди увуз фу гъапІнуш , кидибт . Дугъура душну , Исайи чакан гьапІнуш , шагьур вуйибси ктибтуру .
42008040	Иса кьяляхъ хътакиган , халкьди думу тебрик апІуру , фицики вари Дугъаз ккилигурайи .
42008041	Ва магьа жугьдарин мистан аьхюр вуйи Ягьир кІуру сар кас дуфну , Исайин ликарикк дахъну , Дугъаз чан хулаз гъюб тІалаб апІуру ,
42008042	гьаз гъапиш дугъахъ йикІру гьялнаъ айи йицІикьюд йисаъкьан айи риш хъайи . Иса дина гъягъру вахтна халкь , Дугълан илтІишну , кьяляхъди гъюри гъахьну .
42008043	Му арайиъ , йицІикьюд йисан ифи хътадабтІрайи , духтрариз вари чан айи-адруб харж дапІну , сарихьанра сагъ апІуз дархьи сар дишагьлийи ,
42008044	кьялхъянди дуфну , Исайин палатдин гъирагъдик хил кубкІру ва дишлади дугъан ифи хътабтІуру .
42008045	Хъа Исайи гьерхру : — Узук фуж куркІну ? Вари инкар шулайиган , Петри кІуру : — Я Мялим ! Халкьди уву кьялаъ тІаъна ва хъуржра .
42008046	Хъа Исайи гъапи : — Фуж-вуш Узук куркІну , Уз’ан кьувват удубчІвуб гьисс гъапІунза .
42008047	Дишагьлийиз чахьан гьитІикІуз даршлуб дябкъну , гукІунди багахь духьну , Исайин ликарикк ккархьну , чав Дугъак гьаз куркІнуш ва фици учв дишла сагъ гъахьнуш , вари халкьдин улихь мялум гъапІу .
42008048	Исайи дишагьлийиз гъапи : — Йиз риш ! Яв хъугъували уву сагъ гъапІунву ; архаин духьну , гъарах .
42008049	Исайи гьамци кІури имиди , жугьдарин мистан аьхюрин хул’ан дуфну , сар касди дугъаз кІуру : — Яв риш гъакІну , сарун Мялим инжик мапІан .
42008050	Хъа Исайи , гьаму гафар деерхьну , дугъаз кІуру : — ГучІ мапІан , анжагъ хъугъ , яв риш ккадархьиди .
42008051	Дурарин хулаз хъуркьган , Исайи Петризна , Югьандизна Якьубдиз ва гьацира шуран адашдизна дадайизтІан хулаъ учІвуз ихтияр тувундайи .
42008052	Вари гъачІи шурахъ ишури ва ишлар апІури айи . Хъа Исайи дурариз гъапи : — Мишанай , думу дукІнадар , хъа даахна .
42008053	Хъа халкь , думу дукІнайиб аьгъяди , Исайиин аьлхъюри гъахьну .
42008054	Дугъу , кІуруш , вари хул’ан утІурккну , шуран хил дибисну , кІуру : — Я риш ! Гъудужв !
42008055	Ва шуран рюгь кьяляхъ хътабкуру , думу дишлади гъудужвуру . Исайи , шураз ипІруб тувай , кІуру .
42008056	Шуран абйир-бабар мюгьтал шулу . Исайи му ляхникан шлизкІа даркІуб амур апІуру .
42009001	Чан йицІикьюр ученикдиз дих дапІну , Исайи дурариз , вари жинарин зиин гьюкум ва уьзрар сагъ апІбан бадали , кьувват тувру .
42009002	Дугъу дурар Аллагьдин Паччагьлугъдикан хабар рабгъуз ва иццрудар сагъ апІуз гьаъру .
42009003	Исайи дурариз кІуру : « Рякъюз фукІа магъадабгъанай : я чамах , я тавра , я уьл , я пул , ва кьюб жар палатра хьади дарибшри .
42009004	Фуну хулаъ учІвишра , гьадушваъ дергай ва гьадлин рякъюъ учІвай .
42009005	Хъа эгер учву наанкІа кьабул дарапІиш , думу шагьриан удучІвруган , ичв ликарик кайи бишируг гьадрарихьинди кадабхьай . Гъит му дурариз чпиин улубкьрубдин улихьмиди дебккрайи лишан ибшри » .
42009006	Аллагьдин Паччагьлугъдикан Ужувлан хабар рабгъури ва аьзарлуйир сагъ апІури , дурар гъулариъ лицуз рякъюъ учІву .
42009007	Исайи апІурайи гьаму вари ляхнарикан гьякимдар Гьироддиз ебхьуру . Думу мюгьтал шули гъахьну , гьаз гъапиш садари му гъачІихъан чІиви гъаши Ягь’я ву кІури ,
42009008	тмундари , Ил’яс пайгъамбар гъафну кІури , имбударира дегьзаманйирин пайгъамбрарикан сар чІиви гъахьну кІури , аваза ипнийи .
42009009	Хъа Гьиродди кІури гъахьну : — Ягь’яйин кІул узу алдабтІунза , хъа узуз Мугъкан гьамкьан ебхьурайи му Кас фуж вуйкІан ? Гьаддиз Гьиродди Иса рякъюз чарйир зигурайи .
42009010	Хъадакну гъафи вакилари , чпи фу гъапІнуш , Исайиз ктибтуру . Хъасин Иса , вакиларра гъадагъну , Вифсайда кІуру шагьриз гъягъюру .
42009011	Амма мидкан хабар гъабхьи халкь Исайин кьяляхъ хъахъру . Дугъура , кьабул дапІну , дурариз Аллагьдин Паччагьлугъдикан сюгьбат гъабхуру , хъа сагъ духьну ккунидар уьзрарихьан марцц апІуру .
42009012	Йигъ хябяхъ хьуз хъюбгъю . ЙицІикьюриддира Исайин багахьна дуфну , кІуру : — Халкь деет , гъит багахь хьайи гъулариъ ва ятгъариъ йишв адапІри ва ипІруб абгри , гьаз гъапиш ухьу фукІа адрушваъ ахьа .
42009013	Исайи : « Дурариз ипІруб учву тувай » , — кІуру . Ученикарира : « Учухь хьуб уьлна кьюб балугътІан хьадарчухь , гьамус учу , душну , му халкьдиз ипІруб гъадабгъну ккундинхъа ? » — кІуру .
42009014	Дурар хьуд агъзур касдихьнакьан вуйи . Исайи дурариз : « Дурар дестйириъ хьу-хьуцІуркьан ади дитай » , — гъапи .
42009015	Ученикари гьаци дапІну дурар дитру .
42009016	Исайи , хьуб уьлна кьюб балугъ гъадагъну , завузди дилигну , Аллагьдин ужувлакк ккахьри , дупну , гьудутІну , ученикарихьна халкьдиз пай апІуз тувру .
42009017	Вари халкьди ипІуру , тухъ шулу ва хъиригъу кьацІари йицІикьюб тавра ацІру .
42009018	Сабан , Чан ученикарра хъади , саб халват йишваъ ккарагурайиган , Исайи дурарихьан гьерхру : — Халкьди , Узу фуж ву пну , гьисаб апІура ?
42009019	Дурари жаваб вуди кІуру : — Садари Уву штуан апІру Ягь’я , тмундари Ил’яс , шубурпидари кюгьне пайгъамбрарикан сар чІиви гъахьну кІури , гьисаб апІура .
42009020	Исайи дурарихьан хъана гьерхру : — Хъа учву , Узу фуж ву кІури , гьисаб апІурачва ? Петри жаваб тувру : — Аллагьдин Месигь ву кІури .
42009021	Хъа Дугъу , мидкан гьич саризра дарпуб ижмишнаан гъадагъа дапІну ,
42009022	хъа давам апІуру : — Инсаниятдин Бал’ин гизаф аьзабар улукьиди , аьхюдари , маллйири ва къанунчйири Думу нигь апІиди ва йикІиди , хъа шубудпи йигъан чІиви хьиди .
42009023	Вардарихьинди илдицну , Исайи кІуру : — Шлиз Узухъди гъягъюз ккундуш , думу чан тямягьяр дирчну , гьар йигъандин хач гъадабгъну Узухъди гъюри .
42009024	Фицики , шлиз чан уьмур уьбхюз ккундуш , дугъан думу дубгди , хъа шли чан уьмур Узу бадали пуч гъапІиш , дугъу думу уьбхиди .
42009025	Чав учв пуч , ясана чав чаз зарар гъапІхъантина , вари дюн’я чаз гъабшишра , инсандиз фу хайир ахъа ?
42009026	Шли Узхьан ва Йиз гафарихьан нач гъапІиш , Адашдин , Чан ва марцци малайикарин гьяйбатлувалиъди гъафиган , дугъхьан Инсаниятдин Балира нач апІиди .
42009027	Гьякьди кІуразачвуз : мушв’ин дийигънайидарикан сакьюдариз , чпин аьжал хъубкьайиз , Аллагьдин Паччагьлугъ рябкъиди .
42009028	Гьаму гафар дупну миржид йигъланси Иса Петр , Югьан ва Якьуб хъади дагъдиина ккарагуз удучІвуру .
42009029	Ккарагурайиган , Исайин машнан рябкъювал дигиш шулу ва Дугъан палтарра лизи шулу , вацІрацІар апІури , нур туври шулу .
42009030	Ва магьа , Дугъахъди кьюр жвуву сюгьбат апІура : мурар Муса ва Ил’яс вуйи .
42009031	Гьяйбатлу аднаъди дуфнайидари , Ерусалимдиъ улубкьру Исайин аьжаликан улхури айи .
42009032	Петрна дугъахъ хъайидар му арайиъ нивкІуз душнайи , хъа нивкІ’ан хъиргиган , дурариз Исайин гьяйбатлувал ва Дугъан багахь хьайи гьадму кьюр кас рякъюру .
42009033	Дурар Исайихьан гьудучІвурайиган , Петри , чав фу кІурашра аьгъдарди , Исайиз кІуру : — Я Мялим ! Учуз мушвахь ужуди вучуз ! Гъач учу шубуб паж апІуча : саб Увуз , саб Мусайиз ва саб Ил’ясдиз ( Петриз , чав фу кІураш , аьгъдайи ) .
42009034	Дугъу гьаци кІурайи вахтна , диф арайиз гъюру ва дурар ккаъру . Дурар дифру ккаъган , ученикарик гучІ кабхъру .
42009035	Хъа дифрагъян сес шулу : — Му Йиз кадагънайи Бай вуйиз , Гьамгъахъ хъебехъай !
42009036	Му сеснахъан , Иса сарди гъузру . Ученикар гьадму йигъари чпиз гъябкъюбдикан саризра чІалкьан дарпиди гъузнийи .
42009037	Хъайигъан дурар дагъдилан улдучІвган , Иса гизаф халкьди къаршуламиш апІуру .
42009038	Сабпну халкьдин арайигъян сари гьарай гъапІну : — Мялим ! Миннат вуйиз Увуз , дуфну йиз бализ лига , узухъ хъайир думу сар вуйиз !
42009039	Жинди думу чІюркьюри шулу , хъа сабпну чІигъар утІурччвуру ва чІиргуру , ушвниан каф утІубччвуру , хъасин , бегьемди аьзабар тувбалан кьяляхъ , цІиб яваш шулу .
42009040	Узу Яв ученикарикан думу ктІубккуб тІалаб гъапІнийза , хъа дурарихьан гъабхьундар .
42009041	Исайи жаваб тувру : — Агь хътругъру ва аьрбатан дубхьнайи насил ! Узу филадиз учвухъди хьиди ва учву аьх апІури гъузди ! Хъади гъач мина яв бай .
42009042	Исайихьна гъюрайиган , бай жинди ккитІикІуру ва чІиргуру . Исайи чиркин рюгьназ буйругъ тувру ва жигьил , сагъ дапІну , чан адашдихьна тувру .
42009043	Вари Аллагьдин кьудратниин мюгьтал шуйи . Исайи гъапІкьандариин вари мюгьталди имиди , Дугъу Чан ученикариз кІуру :
42009044	— Гьаму гафар ужуди ичв кІваин гъитай : Инсаниятдин Бай багарихьди инсанарин хилиз тувди .
42009045	Амма дурар му гафарин гъаври ахъундар ва дурарин мяна ученикарихьан гьебкнади гъабхьну , гьаддиз дурари думу аннамиш гъапІундайи . Хъа мидкан Исайихьан гьерхуз дурариз гучІуйи .
42009046	Хъасин ученикарин арайиъ , дурарикан аьхюр фуж вуйкІан кІури , гьюжат абхъру .
42009047	Исайи , дурарин юкІвариъ айиб аьгъяди , сар бицІир гъадагъну , думу Чан улихь дерккру ,
42009048	ва ученикариз Дугъу гьамци кІуру : — Шли му бицІир Йиз ччвурнахъ кьабул гъапІиш , гьадгъу Узу кьабул апІура . Хъа шли Узу кьабул гъапІиш , гьадгъу Узу Гьаур кьабул апІура , фицики учвкан вартІан цІиб вуйир фуж вуш , гьадму зурба ву .
42009049	Гьадмуган Югьанди гьерхру : — Мялим ! Учуз Яв ччвурнахъан жинар ктаурайи сар кас гъяркъюнчуз ва дугъаз гъадагъа гъапІунча , гьаз гъапиш думу ухьухъди лицури шлур дар .
42009050	Исайи дугъаз кІуру : — Гъадагъа мапІанай , фицики фуж учвуз къаршу дарш , думу учвхъанди ву .
42009051	Иса жиларилан аьршариз гъадагъру йигъар багахь гъахьиган , Дугъаз Ерусалимдиз гъягъюз ккун шулу .
42009052	Ва Дугъу Чан улихьди чархачйир гьаъру . Дурарра душну , Думу гъюбаз гьязурвал апІбан бадали , Самария уьлкейиъ айи саб гъулаъ учІвру .
42009053	Амма душваъ Иса кьабул гъапІундайи , гьаз гъапиш дурариз Думу Ерусалимдиз гъягъюрайир вуйиб аьгъю гъабхьнийи .
42009054	Му ляхин дябкъну , Дугъан ученикар вуйи Якьубдина Югьанди кІуру : — Я Агъа ! Учу , завариан цІа убгъ , дупну , диди дурар тІанкь дапІну ккундунуз ?
42009055	Хъа Дугъу , дурарихьинди илдицну , гъадагъа апІуру .
42009056	Хъасин дурар саб жара шагьриз гъягъюру .
42009057	Дурар рякъюъ айиган сари Исайиз : — Уву наана гъушишра , узу Увухъди гъидиза , — кІуру .
42009058	Исайи дугъаз гъапи : — Сулариз — мугъарйир , завун ничхрариз мукьар а , хъа Инсаниятдин Бализ кІул дивну дахъру йишв адар .
42009059	Хъа сар жарариз Исайи : « Узухъди гъач ! » — кІуру . Хъа дугъу : « Агъа ! Узухьди сифте , душну , дукІнайи йиз адаш кивуз гъит » , — кІуру .
42009060	Хъа Исайи дугъаз гъапи : — Гъит дийихнайидари чпин гъийихдар киври , хъа уву душну Аллагьдин Паччагьлугъдикан Ужувлан хабар рабгъ .
42009061	Хъана сари гъапи : — Узура Увухъди гъягъидиза , Агъа , амма сифте , душну , йиз хуландариз баркаллагь пуз гъит .
42009062	Исайи дугъазра гьамци гъапи : — Дурциин чан хил иливхъан , кьяляхъинди илдицру кас Аллагьдин Паччагьлугъдиз ярамиш дар .
42010001	Мидхъан Исайи ургцІурна кьюр жара ученикарра ктагъну ва кью-кьюрди , Чан улихьди , Учв гъягъюз ккайи гьарсаб шагьриз вая гъулаз гьаъру .
42010002	Дурариз гьамци кІуру : — Иган гизаф а , хъа убгрудар цІиб ; гьаддиз игнин Агъайиз , Чан игниз убгрудар гьаъ кІури , ккарагай .
42010003	Гъарахай ! Узу учву жанавраригъна агълижарси гьаъразачву .
42010004	Жвувахьди я пул , я тавра , я шаламар магъадагъанай ва саризра рякъюъ салам мутуванай .
42010005	Фуну хулаъ учІвишра , сифте : « Му хулаз мясляаьт ибшри ! » йипай .
42010006	Ва эгер гьадму хулаъ мясляаьтчи кас аш , дугъаз учвухъди мясляаьт хьибди , хъа нагагь адарш , мясляаьт учвухьна кьяляхъ гъибди .
42010007	Дергу хулаъ гъузай , дурариз айибдикан ипІинай-убхъай , фицики лихруриз чан гьякъи лайикь ву . Хул’ан хулаз удучІвури махьанай .
42010008	Фунуб вушра шагьриз гъафиш ва учву кьабул гъапІиш , учвуз гьивуб ипІинай .
42010009	Душваъ айи аьзарлуйир сагъ апІинай ва дурариз : « Учвухьна Аллагьдин Паччагьлугъ багахь дубхьна » , йипай .
42010010	Эгерки саб шагьриз дуфну , учву кьабул дарапІиш , кючейиз удучІвну йипай :
42010011	« Ичв шагьриъ учук кабсу биширугра ичв ликариина ктІубччвурача , хъа аьгъю йибхьайки , учвухьна Аллагьдин Паччагьлугъ багахь дубхьна » .
42010012	Узу учвуз кІуразаки , гъиямат йигъан Содомдиз гьадму шагьризтІан ужу хьибди .
42010013	Гьял пис хьибдияв , Хоразин ! Гьял пис хьибдияв , Вифсайда ! Учвуз Узу улупу гьяйбатар Тириз ва Сайдайиз гъяркънийиш , дурарин агьалйири ухдитІан , чпихъ яснан палтар ва кІул’ин рюкъ алди деъну , тахсрар чпин гардандиъ дисидийи .
42010014	Гьаци вушра , суд апІруган , учвузтІан Тиризна Сайдайиз рягьятди хьибди .
42010015	Хъа увура , Кафернагьум , аьршаризкьан за хьибдиза кІурайна ? Ваъ , гурбагуриъ абхъдиву !
42010016	Учвухъ хъпехъурайир Узухъ хъпехъура , ва учвхьан маш гьадабгъурайири Узхьан маш гьадабгъура . Хъа Узхьан маш гьадабгъурайири Узу му дюн’яйиз Гьаурихьан маш гьадабгъура .
42010017	Исайи гьаънайи ургцІурна кьюр ученикди , шадди кьяляхъ хъадакну , кІуру : — Агъа ! Яв ччвурнахъди учуз жинарра кимиди мютІюгъ шуйи .
42010018	Исайи дурариз гъапи : — Узуз зав’ан кьюркьлин цІаси абхъу иблис гъябкъюнзуз .
42010019	БитІариин , аькьрабариин ва вари душманвалин кьувватариин алархьуз Узу гьюкум тувразачвуз ва учвуз фтикІа зарар тувидар .
42010020	Аммаки жинар учвуз мютІюгъ шула кІури , мид’ин шад махьанай ; хъа гьаддиин шад йихьайки , ичв ччвурар сарун аьршарик дидикІна .
42010021	Гьадму сяаьтна Иса Аллагьдин Рюгьналан шадвали ацІру ва кІуру : — Адаш , заваринна жиларин Агъа ! Аьяндрарихьанна аькьюллударихьан гьитІибкІнайиб бицІи касариз ачухъ апІбаз Увуз чухсагъул ! Ав , Адаш , Увуз думу Яв ужувлан ният гьаци дубхьну ккундувуз .
42010022	Йиз Адашди вари тувунзуз . Бай фуж вуш , АдашдизтІан гъайри саризра аьгъдар , Адаш фуж вуш , БализтІан гъайри саризра аьгъдар . Ва Бали Адаш шлиз ачмиш гъапІиш , гьадгъаз аьгъю хьибди .
42010023	Анжагъ ученикариз вуди , Исайи дурарихьинди илдицну кІуру : — Учвуз рябкъюрайиб рябкъюрайи улар хушбахтаврар ву !
42010024	Фицики кІуразачвуз : гизаф пайгъамбраризна паччгьариз учвуз рябкъюрайиб рябкъюз ккундийи , хъа гъябкъюндар , учвуз ебхьурайиб ебхьуз ккундийи , хъа гъеебхьундар .
42010025	Магьа сар къанунчийи гъудужвну , Иса ахтармиш апІури , гьерхру : — Мялим ! КкудудубкІру уьмур рубкьуз узу гьапІну ккунду ?
42010026	Исайи дугъхьан гьерхру : — Къанундиъ фу дибикІна ? Дидиъ фу урхури шулва ?
42010027	Дугъу гъапи : — Яв Агъа Аллагь , вари юкІв хъипну , вари рюгьнаан , вари кьувватнаан , вари фагьмиан ккун апІин ва яв багахь хьайир жвуваз жвувси ккун апІин .
42010028	Исайи дугъаз кІуру : — Дюзди жаваб тувунва ; гьаци апІин ва яшамиш хьидива .
42010029	Хъа дугъу , учв дюз алауз ккунди , Исайиз кІуру : — Хъа йиз багахь хьайир фуж ву ?
42010030	Мидиз Исайи гъапи : — Сар кас Ерусалимдиан Ерихондиз гъягъюри гъахьну ва , гъачгъарин хилиъ ахъру , дурар , дугъан палтар илдитну , думу дурччвну , йикІру гьялнаъ итну , гьудучІвну гъягъюру .
42010031	Чан ляхин ади , гьадму рякъюъди сар малла гъягъюри гъахьну ва , гьадму кас гъяркънушра , гьудучІвну гъушну .
42010032	Гьаци Левитра , гьадушвхьантина , дидригъди , гьудучІвну гъягъюру .
42010033	Самария уьлкейиан вуйи сар кас , гьадлинтина даждиинди гъягъюрайир , дугъ’ин алахъуру ва , дугъаз думу дяркъну , дугъан язухъ шулу .
42010034	Хъасин багахьна дуфну , ччимна чяхир улубзури , дугъан зийнар илитІну , чан даждиин илитну , хялар дергрушваз духну , дугъан гъайгъу гъизигну .
42010035	Хъайигъан гъягъюрайири , хялар дергрушван эйсийихьна кьюб динар пул тувну , дугъаз кІуру : « Мугъан гъайгъу зиг , хъа пул артухъди харж гъабхьиш , хъадакну гъюрури туварзаяв » .
42010036	Гьаму шубур касдикан гъачгъарин хилиъ ахъуриз вартІан багахь гъашир фуж ву кІури , фикир апІурава ?
42010037	Къанунчийи : — Гьелбетда , дугъаз уж’вал гъапІур , — гъапи . Исайи : — Гъарах ва увура гьаци апІури йихь , — кІуру .
42010038	Сабан Чан ученикарихъди рякъюъ айи Иса саб гъулаз гъюру ; мушваъ сар Марфа кІуру дишагьлийи Думу чан хулаъ кьабул апІуру .
42010039	Дугъаз Мар’ям кІуру чи айи ; думу , Исайин ликарихъ деъну , Дугъан гафарихъ хъпехъури гъахьну .
42010040	Марфайи , ужуб хураг апІбан гъайгъушнаъ ади , Исайин багахьна дуфну гъапи : — Я Агъа ! Йиз чуччу узу сарди гъитну Увуз вижна ктарнуз ? Узуз кюмек апІин йипа дугъаз .
42010041	Исайи дугъаз жаваб вуди гъапи : — Гьей Марфа , Марфа ! Уву гизаф ляхнарин гъайгъушнаъ ади гъяжяргъюрава .
42010042	Хъа лазим вуйиб анжагъ саб ву . Хъа Мар’ямди сарихьанра тадабгъуз даршлу ужувлан пай кадабгъна .
42011001	Сабан Иса саб йишваъ ккарагурайи . Ккарагбахъан , Дугъан ученикарикан сари Дугъаз гъапну : — Агъа ! Ягь’яйи чан ученикариз ккарагуз фици улупнуш , учузра ккарагуз улупа .
42011002	Дугъу дурариз гъапи : — Ккарагруган , йипай : Я ич Адаш ! Яв ччвур гирами ибшри ; Яв Паччагьлугъ улубкьри ;
42011003	Гьарсаб йигъаз учуз лазим вуйи уьл ча ;
42011004	Ич гунгьариланра хил алдабгъ , учура гьарсар учуз буржлурилан хил алдабгъури шулча ; хъа учу тямягьариъ мааан .
42011005	Хъана Исайи дурариз кІуру : — Пухьаки , учвкан сари , чаз дуст ади , гьацІишваринган дугъахьна дуфну , дугъаз кІуру : « Я дуст ! Узуз шубуб уьл буржназ ча ,
42011006	рякъюъ айи йиз сар дуст хулаз дуфнайиз , ва узуз дугъаз гьивуз ужуб фукІа адарзуз » .
42011007	Хъа дугъу хулан айтІан увуз жаваб тувди : « Узу бизар мапІан , раккнар сарун хъяркьназа ва йиз баярра узухъди ахникк дахьна ; узхьан гъудужвну , увуз уьлер тувуз шулдарзухьан » .
42011008	Хъана кІарзачвуз , дугъу увуз ичв дуствалин гьюрматнаан уьл тутрувишра , хъа эгер чахъан уву тувайизкьан хътадакруб аьгъю гъабхьиш , гъудужвну , ккун гъапІу кьадар уьлер тувдивуз .
42011009	Узу кІуразачвуз : ча йипай — тувдичвуз ; абгай — бихъидичвуз ; раккник кучай — абццдичвуз .
42011010	Гьарсар ча кІурайириз тувди ; абгурайириз бихъиди ; кучрайириз абццди .
42011011	Уву фицир адаш вува , бали балугъ ча гъапиган , дугъаз балугъин ерина битІ туврур ?
42011012	Ясана , мурта ча гъапиган , дугъаз аькьраб туврур ?
42011013	Гьаци вуйиган , учву пис адмийир вушра , ичв веледариз ужуб тувуз удукьруган , аьршариин али Адашдихьан , хъанара ужуди , Чахьан ча кІурудариз Аллагьдин Рюгь тувуз хьибди .
42011014	Саб ражари Исайи чІал дибиснайирикан жин ктапІу ва думу улхуз хъюгъю , халкьра мид’ин мюгьтал гъахьи .
42011015	Дурарикан бязидари кІури гъахьну : — Дугъу жинар жинарин аьхюр Велзевулин кьувватниинди ктаура .
42011016	Хъа тмундари , Иса ахтармиш апІури , Дугъкан аьршариан саб аьламатнан лишан ккун апІури гъахьну .
42011017	Хъа Дугъу , дурарин ниятар аьгъяди , кІуру : — Чан айитІ душманвал ади , пай гъабши гьарсаб паччагьлугъ ичІи шул ва душманвал ади жара гъабши хизанра ккадабхъур .
42011018	Эгерки иблисра чан айитІ чахъди дявдиъ гъабшиш , дидин паччагьлугъ фици сагъди гъубздихъа ? Хъа учву , Узу Велзевулин кьувватну жинар ктаура , кІурачва .
42011019	Эгер Узу Велзевулин кьувватну жинар ктаураш , хъа ичв терефкрари дурар шлин кьувватну ктаура ? Гьаддиз дурар учвуз диванчйир ишри .
42011020	Эгерки Узу жинар Аллагьдихьан гъюрайи кьувватну ктаураш , икибаштІан , учвуз Аллагьдин Паччагьлугъ хъубкьна .
42011021	Кьувватлури , хилиъ яракь ади , чан хал уьбхюрайиган , дугъан мутмуйиз хатІавал адар .
42011022	Хъа дугъ’ина думутІанра гужлир алархьиган ва дугъ’ин гъалиб гъашиган , гьадмуган дугъан , учв уьрхюрза кІури миж кайи вари яракьра чаз гъадабгъиди ва тадабгъубра пай апІиди .
42011023	Фуж Узухъди дарш , гьадму Узуз къаршу ву ва , шли Узухъди уч апІурадарш , гьадгъу зяя апІура .
42011024	Чиркин рюгь , инсандиан удубчІвиган , шид адрушвариъ либцури , чаз архайинвал абгури шулу , дибрихъиган , кІуру : « Узу утІубкку йиз хулаз хътабкидиза » .
42011025	Хътабкубдиз хал ичІибкнади ва марцц дапІнади рябкъюру .
42011026	Гьадмуган диди , дубшну , хъана ургубсан жин хуру , дурар дугъаъ учІвну яшамиш шулу , ва думу касдиз улихьдитІан гьамус артухъ пис шулу .
42011027	Исайи гьамци кІурайиган , сар дишагьлийи халкьдигъян яманди Дугъаз кІуру : — Уву дюн’яйиз гъахи ва аьхю гъапІу дишагьли хушбахтавар ву !
42011028	Хъа Исайи дугъаз кІуру : — Аллагьдин гаф ебхьурайидар ва тамам апІрудар хъана артухъ хушбахтаврар ву !
42011029	Хъа халкь гизаф уч гъашиган , Исайи пуз хъюгъру : — Му хътругъру насил ву ; дурар заварин аьламатариз ккилигура , хъа Юнусдин аьламатналан гъайри дурариз жара аьламат рябкъидар .
42011030	Юнус Ниневияйин агьалйириз фици аьламат вуди гъахьнуш , гьаци Инсаниятдин Байра му наслиз аьламат вуди хьиди .
42011031	Гъиямат йигъан суд апІру вахтна кьиблайин паччагь-ханум гьамусдин адмийириз къаршу гъудужвну , дурар тахсиркар апІиди , фицики думу дюн’яйин тму кІулиан Сулеймандин фагьумлувалихъ хъпехъуз гъафнийи ; хъа магьа мушвахь СулеймантІан зурба Вуйир хьа .
42011032	Гъиямат йигъан Ниневияйин агьалйир му наслин адмийирин дивандиз дуфну , дурарин тахсрар ачухъ апІиди , фицики Юнусди улупу аьгъювалариинди дурари чпин гунгьар гардандиъ гъидисну . Хъа магьа мушвахь ЮнустІан аьхюр Вуйир хьа !
42011033	Сарира , чирагъ кабхьну , жини йишвахь дивдар , я дид’ин гъаб иливдар , хъа , хулаъ учІврайидариз акв шлуси , чан йишв’ин дивру .
42011034	Бедендин чирагъ ул ву , гьаци вуйиган , эгер яв ул марцциди вуш , яв вари беденра акуди хьибди . Хъа эгер яв ул чІуруб вуш , яв беденра мучІуб хьибди .
42011035	Гьаци вуйиган , лиг гьа : увуъ айи акв мучІушин вуди дарибшри !
42011036	Эгер яв беден вари акуб вуш ва дидик сабкьан мучІу пай ктарш , вари гьаци аку хьибдики , хиял апІин , чирагъди уву чан нурниинди аку дапІна .
42011037	Исайи гьаци кІурайиган , сар фарисейи Дугъаз чан хулаз лисундин хураг ипІуз теклиф апІуру . Иса , дугъахьна дуфну , гъюн йивну , дахъру .
42011038	Фарисей , Исайи , уьл ипІайиз , чан хилар дижрикІиган , мюгьтал шулу .
42011039	Агъайи дугъаз кІуру : — Учву , фарисйири , ичв рюкьчарин чІатан тереф марцц апІури шулчва , хъа ичв айитІишв угъраш’валихьдина аьмалдарвалихьди абцІну шуличв .
42011040	Эй фагьумсузар ! ЧІатан тереф яратмиш ГъапІури айитІишвра яратмиш гъапІундаринхъа ?
42011041	Ужуб гьадму вуки , учвуз айибдикан садакьа тувай , гьадмуган ичв вари ляхнар марццидар хьиди .
42011042	Ичв пис гьял хьибди , фарисйир , фицики учву шюшеукІарилан , кІашнишарилан ва миди вуйи мейвйирилан йицІубдик саб пай туврачва , хъа гьякьлувалин ва Аллагьдин масанвалин гъайгъушнаъ адарчва . Учву гьамунубси , тмунубра дапІну ккунду .
42011043	Ичв пис гьял хьибди , фарисйир , фицики учву жугьдарин мистариъ гьюрматлу йишвар дисуз ва мажлисариъ жвуван тярифар ерхьуз ккунидар вучва .
42011044	Ичв пис гьял хьибди , фицики учву , чпин зиълан инсанар лицури ва мидкан чпиз хабар адру , жиликк ккайи накьварсдар вучва .
42011045	Мидиз жаваб вуди къанунчйирикан сари Дугъаз гъапи : — Мялим ! Гьамци кІури , уву учузра гиран ктапІурава .
42011046	Хъа Исайи кІуру : — Учвухъра , къанунчйир , бала хъабхъди , фицики инсанариин гъахуз даршлу гъагъар илирчурачва , хъа дурар гъахбан бадали , учву ичв саб тІубкьан кучрадарчва .
42011047	Пис гьял хьибди ичв , фицики учву , ичв абйири гъийиху пайгъамбрариз гюмбтар диврачва .
42011048	Гьамдиинди ичв абйири гъапІу чІуру ляхнарин гьякьнаан шагьидвал апІурачва ва дурарихъди рази шулачва , фицики гьадрари пайгъамбрар гъийихну . Хъа учву дурариз гюмбтар диврачва .
42011049	Гьаддиз Аллагьдин аьяндарвалиинди гьамци кІура : « Дурарихьна пайгъамбрарна вакилар гьаъдиза , хъа дурарикан садар йивну йихиди , хъа тмундар утІурккиди » .
42011050	Ва гьаму насликан дюн’я яратмиш гъапІхъамина гъийиху вари пайгъамбрарин удубзу ифи кадабгъри .
42011051	Авелин ифдилан гъадабгъну , Аллагьдин хулаъ айи гъурбан гъапІдар урккру йишванна Гирами йишван арайиъ удубзу , Закар’яйин ифдиина гъяйизкьан , кадабгъри . Ав , кІуразачвуз , гьаму насликан ктабгъиди .
42011052	Пис гьял хьибди ичв , къанунчйир , фицики учву аьгъюваларин ачар бисуз дибисначва , амма я учву учІвундарчва , ясана учІврудар гъитрадарчва .
42011053	Иса гьудучІвурайиган , къанунчйирна фарисйир Исайиз , хъючІюркьну , багахь шуз хъюгъру . Дугъкан чпин аьхючІвеъ суалариз жаваб тувуб ккун апІури ,
42011054	дурариз , Исайи туву жавабариъ Дугъак тахсир кипуз шлу гафар агуз ният ади гъабхьну .
42012001	Му арайиъ , агъзрариинди халкь уч духьну , сари-сар хъуржуз хъюгъиган , Исайи сифте Чан ученикариз кІуру : — Ихтият йихьай фарисйирин дунихьан . Думу кьюб маш гъяйивал ву .
42012002	Учв ачухъ даршлу гьич саб гьитІибкІуб адар ва ашкар даршлу гьич саб жиниб адар .
42012003	Гьаддиз учву мучІушнаъ гъапиб аквнахь ебхьиди ва хулан айитІ ибахъна гъапиб гъваълан атІабгну пиди .
42012004	Учвуз , Йиз дустариз , кІураза : беден йибкІрударихьан гучІ мапІанай , фицики дурарихьан сарун артухъ фукІа апІуз шулдар .
42012005	Хъа шлихьан гучІ дапІну ккундуш , кІурзачвуз : гъачІиган , жегьеннемдиъ Итрурихьан гучІ апІинай . Ав , кІуразачвузки , Гьадгъухьан гучІ апІури йихьай .
42012006	Кьюб кепкихъ хьуб гъуланжакьв масу тувдаринхъа ? Гьадрарикан сабкьан Аллагьди кІваълан гьаънадар .
42012007	Ичв кІул’ин али чІарарра кмиди Дугъу гьисаб дапІна . Гьаци вуйиган , гучІ мапІанай : гизаф гъуланжакьвартІан учву заан вучва .
42012008	КІуразачвузки , адмйирин улихь Узу кьабул гъапІу гьарсар кас Инсаниятдин Бали Аллагьдин малайикарин улихь кьабул апІиди .
42012009	Хъа шли адмйирин улихь Узу кьабул дарапІиш , думу Аллагьдин малайикарин улихь кьабул апІидарза .
42012010	Инсаниятдин Бализ къаршу гаф гъапиш , дугълан хил алдабгъиди , хъа шли Аллагьдин Рюгьнакан чІуру гаф гъапиш , дугълан хил алдабгъидар .
42012011	Хъа учву мистариз гьякимаринна гьюкумдрарин улихьна хъади гъахи вахтна , фици ва фициб жаваб тувруш , вая фу кІуруш , дидин гъайгъушнаъ махьанай .
42012012	Аллагьдин Рюгьну , учву фу дупну ккундуш , учвуз гьадму гьялатнаъ аьгъю апІиди .
42012013	Халкьдин кьялгъян сари Дугъаз гъапи : — Я Мялим ! Йиз чвуччвуз , адашдилан учуз гъурубкьу ирс узухъди пай апІин , йипа .
42012014	Исайи гьадму касдиз гъапи : — Ичв диван апІуз вая пай апІуз Узу шли дерккну ?
42012015	Мидихъди сабси Дугъу дурариз гъапи : — Лигай гьа , тямягькрар махьанай , фицики инсандин уьмур дугъан девлетналан асиллу дар .
42012016	Хъа Исайи дурариз тахалус ктибтуру : — Сар девлетлу касдин хутІлиъ ужуб бегьер битмиш дубхьнади шулу .
42012017	Дугъу чав-чакди гьамци фикир апІуру : « Узу гьапІру ? Узуз йиз ризкьар ахьрушв адарзуз , аьхир .
42012018	Гьамци апІидиза : йиз амбарханйир дарагъну , аьхюдар дивдиза ва гьадина вари йиз рузи ва вари йиз девлет уч апІидиза .
42012019	Хъа йиз кІваз пидиза : эй йиз юкІв , увуз гизаф йисариз аьхючІвеъ девлет уч дапІназа : архаин йибхь , ипІин , убхъ , шад йибхь » .
42012020	Хъа Аллагьди дугъаз кІуру : « Эй ахмакь ! Ахъли яв юкІв увхьан гъадабгъиди : уву гьязур гъапІуб шлиз ккабхъдийкІан ? »
42012021	Шли чаз девлетар уч апІураш , гьадгъаз гьаци хьибди . Думу Аллагьдин улихь девлетлу шулдар .
42012022	Чан ученикариз Исайи гъапи : — Гьаддиз учвуз кІуразаки , ичв гъян бадали фу ипІуруш ва ичв жан бадали фу алабхьуруш , гьаддин гъайгъушнаъ махьанай .
42012023	Фицики гъян хурагтІан , хъа жан палаттІан заан ву .
42012024	Къяркърариз лигай : дурари я убзури , я ккадабцІури шулдар , дурариз я хулар , я амбарханйир адар . Аллагьди дурариз ипІруб тувра . Хъа учву ничхрартІан хайлин артухъ дарнучвахъа ?
42012025	Учвкан сарихьанра , жвуван гъайгъу зигури , гьич саб хъуршлииндикьана жан ягъал апІуз шулин ?
42012026	Гьаци вуйиган , эгер учвхьан лап цІиб вуйибра апІуз удукьурдаш , имбунубдин гьякьнаан фу гъайгъу зигидичвахъа ?
42012027	Лизи кюкйир фици аьхю шулаш , лигай : дурари я зегьмет зигурадар , я парча убхурадар . Хъа , кІуразачвуз , Сулейман паччагьди чан лап ад айи вахтнара дурарихъ гьарсабдихъ хъайисдар палтар алахьури гъахьундар .
42012028	Эгер гъи чюлиъ ади , закур цІигъ убгурайи укІ Аллагьди гьаци уччвуди балгурайиган , Дугъу учв’ин дицитІан уччвуди палат алабхьидаринхъа , цІибтІан хътругърудар !
42012029	Гьаци вуйиган , учву ипІрубдихъна убхърубдихъ милицанай ва инжик махьанай .
42012030	Гьаз гъапиш вари гьамрар му дюн’яйин аллагьсузари агури шулу ; хъа ичв Адашдиз учвузра дурар лазим вуйиб аьгъя .
42012031	Аллагьдин Паччагьлугъ абгури йихьай . Гьаци гъапІиш , имбуб вари Дугъу тувдичвуз .
42012032	ГучІ мапІанай , бицІи лиж ! Фицики ичв Адашди учвуз Чан Паччагьлугъ тувуз ужуб кьаст дапІна .
42012033	Ичв мулкар масу туври , садакьади пай апІинай . Жвуваз аьршариъ угъри удручІвру , йирси даршлу ужагъ , камк ктрабхьру ва хътІатІабццру хазна гьязур апІинай .
42012034	Фицики , ичв девлет наан аш , ичв юкІвра гьадушваъ хьибди .
42012035	Гьарсабдиз гьязур вуди йихьай : юкь’ан чІулар идитІну ишри ва чирагъар кархьну ишри .
42012036	Агъа сумчриан дуфну , хъумп гъапІубси , дугъаз раккнар арццуз ккилигурайи гъуллугъчйириз ухшар хьидичва .
42012037	Агъайиз , хулаз хътакиган , даахнадарди гъяркъю лукІар хушбахтаврар ву ; гьякьди кІуразачвузки , дугъу , чан юкь’ан идибтІну , дурар дитди ва , гьарурихьна гъюри , чавра дурариз гъуллугъ апІиди .
42012038	Ва думу гьацІишваринган гъафишра , гьириккна гъафишра , гьязур гьялнаъ гъидихъу лукІар хушбахтаврар ву .
42012039	Учвуз аьгъю йибхьайки , хулан эйсийиз угъри гъюру вахт аьгъяш , думу чан хулаъ учІвуз гъитдар .
42012040	Учвура гьязурди гъузай , фицики учву ккилигури адру сяаьтна Инсаниятдин Бай гъиди .
42012041	Гьадмуган Петри Дугъхьан гьерху : — Я Агъа ! Му тахалус учуз кІурана , даршиш вардариз ?
42012042	Агъайи кІуруки : — Вафалу ва аькьюллу гъуллугъчи фуж ву ? Агъайи чан лукІариз вахтниинди хураг пай апІбан бадали аьхюрди дерккур .
42012043	Хулаз гъафи агъайиз ляхин апІури гъяркъю гъуллугъчи бахтавар ву .
42012044	Гьякь кІуразачвузки , агъайи думу чан вари хал-йишван аьхюрди дерккди .
42012045	Эгерки гъуллугъчийи чан кІваан : « Йиз агъа багаригьди гъидар » пну , гъаравшариз йивуз , ипІуз-убхъуз ва пиянвалар апІуз хъюгъиш ,
42012046	агъа , думу ккилигури адру йигъан ва мялум дару сяаьтна хъуркьди ва думу гъуллугъчи кьюб швур апІиди : дугъкан чаз мютІюгъсузариз апІруб апІиди .
42012047	Чаз агъайин кьаст аьгъяди , дугъу гъаписи дарапІу лукІ гизаф урччвиди .
42012048	Хъа чаз аьгъдарди жазайиз лайикьлу ляхин гъапІур цІибди урччвиди . Гизаф тувнайи гьарсарикан ккунра гизаф апІиди , ва шлин ихтиярнаъ гизаф ивнаш , гьадгъахьди йишв’инара гизаф хуз гъитди .
42012049	Узу жил’ина цІа кчІибгуз Гъафир вуза ва гьаци ккунди азузки , думу сарун гьамустІанра кабхъну !
42012050	Узу аьзабарикк ккуркьну ккунду ва гьаму кІулиз удубчІвайиз инжик вуза !
42012051	Узу жилиина мясляаьт тувуз дуфна кІури , фикир апІуранчва ? Ваъ , кІуразачвуз . Узу сар-сарихьан жара апІуз дуфнайир вуза .
42012052	Фицики гьамусдихъантина саб хулаъ айи хьур кас жара хьуз хъюгъди , шубур кьюриз къаршу ва кьюр шубуриз къаршу вуди ;
42012053	адаш бализ , бай адашдиз къаршу хьиди , дада шураз , риш дадайиз къаршу хьиди ; сижарбаб швушваз , швушв сижарбабаз къаршу хьиди .
42012054	Халкьдизра Исайи гъапи : — Ригъалабхъру терефнахъан гъюрайи диф гъябкъиган , дишлади : « мархь убгъиди » кІурчва , ва гьаци шулу .
42012055	Кьиблайин микІ хъивиган , « гизаф мани хьибди » кІурчва , ва гьацира шулу .
42012056	Эй кьюб маш гъяйидар ! Учву , жилин ва завун лишнари фу улупураш , гъудубгъунчва , хъа му вахтарин лишнарин мяна гьаз аьгъю шуладарчвуз ?
42012057	Гьаз учвхьан жвуван фикриинди , фу дапІну ккундуш , аьгъю апІуз шуладарчвухьан ?
42012058	Уву яв гьюжаткрихъди аьхюрихьна гъягъяйиз , рякъюъ имиди дугъахъди мясляаьт апІуз чалишмиш йихь . Гьаци даршиш , дугъу уву суддиз гъахиди , судди уву жаллатІрихьна тувди , хъа жаллатІри уву дустагъдиъ итди .
42012059	Хъа кІуразавуз : аьхиримжи кепкиина гъяйиз , яв вари бурж ктипайизкьан , душв’ан удучІвидарва .
42013001	Гьадму арайиъ сакьюдари , гьадина дуфну , Аллагьдиз икрам апІурайиган , Пилатди Галилей уьлкейин гъийиху агьларикан , Исайиз кІуру .
42013002	Исайи дурариз ктибтуру : — Дурариз мициб инсафсуз жаза тувуз , дурар миди вуйи Галилей уьлкейин агьлартІан артухъди гунагькрар ву , пну , фикир апІуранчвахъа ?
42013003	Ваъ , кІуразачвуз : эгер учву ичв гунгьар гардандиъ дидрисиш , тахсрар апІури гъашиш , учвура вари гьаци йихидичву .
42013004	Ясана учву , Силамдин чІвурд абхъиган , гъийиху йицІимиржир кас Ерусалимдин миди вуйи агьлартІан артухъди тахсиркрар ву кІури , гьисаб апІуранчва ?
42013005	Ваъ , кІуразачвуз : эгер учву ичв гунгьар гардандиъ дидрисди , тахсрар апІури гъашиш , учвура вари гьаци йихидичву .
42013006	Хъа Исайи гьамциб тахалус ктибтуру : — Сари чан багъдиъ инжирин гьар кивнади гъабхьну . Сабан , думу гьаригъ йимишар гъяш лигуз гъюру , амма гъядарди рябкъюру .
42013007	Дугъу багъбанчийиз кІуру : « Магьа , шубуд кІуру йисан мина йимишар гъяш лигуз гъюраза ва гъядарди шула ; думу алдабтІ , диди давди йишв бисура » .
42013008	Хъа багъбанчийи дугъаз : « Эй агъа ! Гьаму йисансана гъибт , узу , дидин кьаблихъишв дирибккну , пейин хъабхьдиза .
42013009	Диди бегьер хуруш лигухьа , нагагь дархиш , гъюру йисан думу алдабтІархьа » .
42013010	Султ йигъан Исайи саб жугьдарин мистаъ аьгъювалар улупурайи .
42013011	Душваъ йицІимиржид йисан уьзрин жин кайи сар дишагьли айи . Думу , дацІаркну , беден хъцІабкуз даршули гъахьну .
42013012	Исайи , думу дяркъну , дих апІуру ва дугъаз кІуру : — Дишагьли ! Уву яв уьзрихьан азад шулава .
42013013	Хъа Исайи дугъ’ин хилар иливуру , дишагьли дишлади хъцІакуру ва Аллагьдин ад за апІуз хъюгъру .
42013014	Мистан аьхюри гьадмуган , Исайи султ йигъан адми сагъ гъапІну кІури , хъял кубчІвну , халкьдиз кІуру : — Му ляхин апІуз йирхьуд йигъ а , гьаддиз сагъ апІбан бадали султ йигъан ваъ , хъа миди вуйи йирхьуд йигъари гъачай .
42013015	Агъайи дугъаз жаваб вуди гъапи : — Эй кьюб маш гъяйидар ! Ухькан гьарури султ йигъан чан йиц вая дажи , тІунхъан хъудубчну , шид тувуз хъапІри шулдаринхъа ?
42013016	Хъа магьа йицІимиржид йисан иблисди йитІнайи му Ибрагьимдин риш султ йигъан азад апІуз хай шулдаринхъа ?
42013017	Исайи гьамци кІуруган , Дугъаз къаршу удучІвнайи вардариз нач шулу , ва вари халкь Исайин адлу ляхнариин шад гъахьнийи .
42013018	Дугъу хъана гъапи : — Аллагьдин Паччагьлугъ фтихъна гъубшуб ву ва думу фтихь тевза ?
42013019	Думу , инсанди бистниъ киву дилиз ухшар ву : ктубчІвиган , дидкан бегьем гьар шулу ва завун ничхрари дидин циркларигъ мукьар апІуру .
42013020	Исайи хъанара гъапи : — Аллагьдин Паччагьлугъ сарун фтихь тевза ?
42013021	Думу дишагьлийи гъадабгъну , шубуб сеъ хюйик капІну , хамир вари утуз гъибту дуниз ухшар ву .
42013022	Хъасин , гьамци аьгъювалар улупури , шагьриан шагьриз , гъул’ан гъулаз гъягъюри , Иса Ерусалимдиз рякъюъ учІвру .
42013023	Рякъюъ сари Дугъхьан гьерхру : — Я Агъа ! Яраб уьрхрюдар цІибтІан хьидайкІан ? Исайи дугъаз кІуру :
42013024	— Ккуру урнариантина учІвуз гьялак йихьай , фицики гизафдариз учІвуз ккунди , хъа учІвуз хьибдар .
42013025	Гьадмуган эйсийи , гъудужвну , урчІар хъяркьди , хъа учву чІатан гьамци кІури урчІарик кучри гъуздичва : « Я Агъа ! Учуз урчІар арццава » . Хъа Дугъу учвуз пиди : « Учву фужар ва наънан вушра , аьгъдарзуз » .
42013026	Гьадмуган пидичва : « Учу Яв улихь ипІури-убхъури гъахьунча ва кючйириъ Уву учуз аьгъювалар улупуйва » .
42013027	Хъа Дугъу пиди : « Учву фужар ва наънан вушра , аьгъдарзуз ; Узхьан дург йихьай , вари нягьякьвалар апІрудар ! »
42013028	Учвуз Ибрагьим , Исакь , Якьуб ва вари пайгъамбрар Аллагьдин Паччагьлугъдиъ гъяркъиган , хъа учву дилин утІурккруган , зурба ишубна суза зигидичва .
42013029	Хъа ригъгьудубчІвруна алабхъру , кафарина кьибла терефарихъанди дуфнайидар Аллагьдин Паччагьлугъдиъ гъюн йивну дахьди .
42013030	Ва магьа , аьхиримжидар сарпидарди , сарпидар аьхиримжидарди хьиди .
42013031	Думу йигъан фарисйирикан бязидари , дуфну , Исайиз гъапи : — УдучІвну , гьамлин гъарах , дарш Гьироддиз Уву йикІуз ккунди а .
42013032	Дугъу дурариз гъапи : — Душну , гьадму аьмалдар сулаз йипай : магьа гъира , закурра Исайи инсанарикан жинар ктаиди ва инсанар сагъ апІиди , хъа саритІ Чан ляхин ккудубкІиди .
42013033	Дупну ккундуки , Узуз гъина , закурна саритІтІан лицуз вахт имдарзуз , фицики пайгъамбрар , ЕрусалимдиътІан дарди , жара йишваъ йикІбакк ккуркьри шулдар .
42013034	Эй , пайгъамбрар йивну йихру ва чахьна гьау илчйириин гъван уьлюбхру Ерусалим ! Швнубан Узуз , пеъли чан хлинццариккна шюхъярси , яв халкь уч апІуз ккун гъабхьунзуз , хъа учву кІул ккивундарчва !
42013035	Лигай , магьа ичв хал ичІиди гъубзна . Магьа кІуразачвуз : « Агъайин ччвурнахъ Гъюрайир ужувлакк ишри » , кІури , учву дих дарапІкьан гагьди , Узу сарун рякъидарчвуз .
42014001	Саб султ йигъан Иса фарисйирин гьякимарикан сарин хулаз уьл ипІуз гъюбакк ккуркьру ; хъа , Дугъу гьапІруш , дурари ул хъипнийи .
42014002	Исайин улихь хамракк шид уч шлу аьзар кайи сар кас деънайи .
42014003	Мициб дюшюшназ лигну , Исайи къанунчйирихьанна фарисйирихьан гьерхру : — Султ йигъан духтирвал апІуз хай шулин ?
42014004	Дурар ккебехъну гъузру . Дугъу му аьзарлу дидисну , сагъ дапІну , хулаз деетуру .
42014005	Мидихъди сабси Дугъу гъапи : — Нагагь учвкан сарин бай вая йиц фуриъ абхъиш , дугъу , султ йигъ вушра , думу дишлади адабгъидаринхъа ?
42014006	Дурарихьан Исайиз жаваб тувуз гъабхьундар .
42014007	Дих дапІнайидари ужудар йишвар ктагъуради дябкъну , Исайи дурариз тахалус ктибтуру :
42014008	— Сари увуз сумчриз гъюб теклиф гъапІиган , ужуб йишв’ин медеан , гьаз гъапиш гъач дупнайидарикан фужкІа увутІан артухъур вуди гъабшиш ,
42014009	хъа увузна дугъаз теклиф гъапІури , увухьна дуфну : « Мушв гьадгъан йишв ву » , кІуруси дарибшри , даршиш думуган , начра дубхьну , харжи йишв’ин деуз мажбур хьидива .
42014010	Саки увуз гъач дупнайиган , дуфну харжи йишв’ин деъ , увуз гъач гъапири , увухьна дуфну : « Дуст кас ! Минаси кудучІв » кІуруганси . Гьадмуган увуз увухъди деънайидарин улихь артухъ гьюрмат хьибди .
42014011	Фицики , шли чав учв за апІури гъашиш , гьадму асккан хьиди , хъа учв аскканди дисрур заан хьиди .
42014012	Хъа хулан эйсийизра Исайи кІуру : — Лисундин вая хябяхъдин хураг апІруган , я яв дустариз , я яв чвйириз , я яв мирасариз , ясана девлетлу гъуншйириз гъач макІан , дурари , увузра гъач дупну , уву гьивуб увухьна хътадабкруганси .
42014013	Хъа шадвал апІру вахтна аьжузариз , шикастариз , ликудариз , курдариз дих апІин .
42014014	Ва уву бахтавар хьидива , фицики дурарихьан чпиз гьивуб увуз кьяляхъ апІуз хьибдар , хъа явра , дугъридар чІиви гъашиган , гьисабнаъ хьибдияв .
42014015	Му гафар гъеерхьиган , Исайин гъвалахъ деънайидарикан сари кІуру : — Аллагьдин Паччагьлугъдиъ уьл ипІрур хушбахтавар ву !
42014016	Исайи дугъаз гьамци кІуру : — Сар касди , аьхю шадвал дюзмиш дапІну , гизафдариз гъач гъапну
42014017	ва , хябяхъ гъабшиган , чан лукІ хялариз : « Гъачай , гьарсаб гьязур духьна » пуз , гьаъру .
42014018	Хъа вардари , гаф саб дапІнайиганси , кІулар ккадагъуз хъюгъну . Сарпири дугъаз гъапну : « Узу жил гъадабгъназа ва узу , дина душну , дидиз дилигну ккунду , ккун апІурза узлан хил алдабгъуб » .
42014019	Тмунури гъапну : « Узу хьуд жут йицар гъадагъназа ва узу дурариз лигуз душну ккунду , узлан хил алдабгъуб ккун апІурза » .
42014020	Шубурпири : « Узу багарихьди эвлемиш духьнамиза ва гьаддиз гъюз шулдарзухьан » кІуру .
42014021	Хъа хъадакну гъафи гьадму лукІру чан агъайиз гьамрар вари ктитну . Гьадмуган хъял кубчІву хулан эйсийи чан лукІраз гъапну : « Гъарах , шагьрин кючйиригъян дагну , тяди мина аьжузар , шикастдар , ликудар ва курдар хъади гъач » .
42014022	ЛукІрура , душну гьаци дапІну , кІуру : « Агъа , яв буйругъ тамам гъапІунза , вушра саб хъана йишв ими » .
42014023	Агъайи лукІраз гъапну : « Душну , кючйириан хъана хъади гъач , йиз хулан суфра хъабцІруси апІин .
42014024	КІуразавуз : гьадму улихьна дих дапІнайидарикан сарикьан йиз хураг ипІидар » .
42014025	Сабан Исайихъди хайлин халкь гъюради гъабхьну ва Дугъу , дурарихьинди илдицну , гъапи :
42014026	— Эгер сар кас Узухьна , чан адашна дада , хпирна веледар , чвйирна чйир , гьацира чан хусуси уьмур нигь дапІну дарфиш , дугъкан Йиз ученик хьидар .
42014027	Чан хач кьял’ин алдрурихьан , ва Узухъди дяргърюрихьан Йиз ученик хьуз хьибдар .
42014028	Учвкан фунури , хулар дивуз ккунди , сифте деъну , дидиз удучІвру харжар гьисаб дарапІди , думу дивну ккудубкІбан бадали фйир лазим вуш гьисабназ гъададагъиш ,
42014029	ва шибритІар ирчну , хулар ккудукІуз дархьиш , мици гъяркъдар вари дугъ’ин гьамци кІури аьлхъидарин :
42014030	« Гьаму касдихьан , хулар дивуз хъюгъну , ккудуркІуз гъабхьундар ? »
42014031	Ясана фуну паччагьди , чахъ йицІуд агъзур эскер хъади , жара паччагьдиина дяви апІуз гъягъруган , чаина гъюрайи къад агъзур эскер айи кьушмихъди дяви апІуз удукьидиш , улихьмиди деъну , везирарихъди мясляаьт дарапІди гъитур ?
42014032	Ясана , гьадму кьушум ярхлаъ имиди , дугъу дяви дарапІбан бадали йикьрар апІуз вакилар гьаидарин ?
42014033	Гьамци учвкан гьарурихьан , чаз вари айибдихьан гьудудучІвиш , Йиз ученик хьуз хьидар .
42014034	Кьил ужуб мутму ву ; хъа эгер кьилан кьилзишин гъудубгиш , думу фти кьилзи апІиди ?
42014035	Думу я ругдиз , я пейиндиз ярамиш дар ; думу тина гатІабхьур . Шлин ибариз ебхьураш , гъит ебхьри !
42015001	Исайихьна , Дугъахъ хъпехъбан бадали , вари налук гъюдюбхрудар ва гунагькрар гъюри гъахьну .
42015002	Фарисйирина аьлимари , Дугъу гунагькрар кьабул апІура ва дурарихъди уьл ипІури шула кІури , наразивал улупури гъахьну .
42015003	Гьадмуган Исайи дурариз гьамциб тахалус ктибтуру :
42015004	— Учвкан , чаз варж марчч ади , дурарикан саб гъудубгиган , урчІвцІурна урчІвуб чюлиъ гъитну , гъудубгуб бихъайизкьан дарабгрур фуж шул ?
42015005	Хъа дибихъну , думу гъюнариина шадди за апІидарин ?
42015006	Ва хулаз дуфну , дустарна гъуншйир уч дапІну , дурариз « Узухъди шадвал апІинай , гъудубгу чарва гъибихъунзуз » , — пидарин ?
42015007	КІуразачвузки , гьамци аьршариъра чан тахсрар гардандиъ гъидису гунагькрикан , урчІвцІурна урчІвур гунгьар ктарзук кІурайи марцци касарикантІан , артухъ шад хьиди .
42015008	Ясана фуну дишагьлийи , чаз йицІуб арсран кепек ади , дурарикан саб гъудубгиган , чирагъ кабхьну , хал ичІибкури , думу бихъайизкьан дарабгди гъибтур ?
42015009	Хъа му гъибихъган , чан дуст хпар ва гъуншйир уч дапІну , дугъу : « Узухъди шад йихьай , узуз гъудубгу арсран кепек гъибихъунзуз » дарпиди гъитрин ?
42015010	Гьамци Аллагьдин малайикарра чан тахсрар гардандиъ гъидису сар гунагькриканра шад хьиди .
42015011	Исайи хъана кІуру : — Сар касдиз кьюр бай ади гъахьну .
42015012	Дурарикан бицІинури адашдиз гъапну : « Я адаш ! Ихь девлетнан узуз рубкьру пай ча » . Адашдира баяриз девлет пай апІуру .
42015013	Сакьюдар йигъарилан бицІину чве , чаз ккубкьуб вари уч дапІну , ярхла юрдариз гъягъюру ва , душвариъ кефниинди яшамиш шули , чаз айи девлет вари хътипІуру .
42015014	Хъа вари хътипІган , гьадму юрдариъ зурбади гаш абхъру , ва думу дарвалиъ ахъру .
42015015	Думу гьадму юрднан сар агьалийихь яшамиш хьпакк ккуркьру . Эйсийира думу чан силар уьрхюз чюллериз гьаъру .
42015016	Думу силари ипІурайи бужвам дипІнура чан фун абцІуз рази вуди шуйи , амма гьадмура дугъаз туври шулдайи .
42015017	Чан фагьмихъна гъафиган , дугъу гьамци гъапну : « Йиз адашдин хул’ин лихурайидариз фукьан булди уьл ади шуйи , хъа узу мушваъ гашу йикІури азу !
42015018	Душну йиз адашдиз пидиза : „ Я адаш , узу , аьршариз ва увуз къаршу духьну , гунагьвалар гъапІунза .
42015019	Ва сарун яв бай ву пуз лайикьлур дарза . Узу увухъ лихурайидарин жергейиз кьабул апІин “ » .
42015020	Гьамци дупну , думу чан адашдихьна хътакуру . Думу ярхлаъ имиди дяркъну , адашдиз дугъан язухъ шулу ва , жаргъну душну , дугъан гардандиъ архьру ва макар апІуру .
42015021	Бали дугъаз кІуруки : « Я адаш ! Узу , аьршариз ва увуз къаршу духьну , гунагьвалар гъапІунза ва сарун яв бай ву пуз лайикьлу дарза » .
42015022	Хъа адашди чан лукІариз кІуру : « Ужубсиб палат дубхну дугъахъ хъабхьай , хилихъ тІубланра хъапІай ва ликариинра алахьай .
42015023	Хъасин гваназ дюбхнайи кІари дубхну , убккай . ИпІури ва убхъури шадвал апІидихьа .
42015024	Фицики му йиз бай дукІну айи ва чІиви гъахьну , дудургну айи ва гъидихъну » . Гьамци вари шадвал апІуз хъюгъну .
42015025	Аьхюну бай думуган хутІлиъ ади гъахьну . ХутІлиан гъюрайириз , хуларихьна багахь гъашиган , ялхъвнин мукьмар ерхьуру .
42015026	Дугъу гъаравшарикан сарихьан гьерхру : « Му фу хабар ву ? »
42015027	Дугъура мугъаз : « Яв чве дуфна ; яв адашди , думу сагъ-саламатди хътакбан сагълугънаан ганаз дюбхнайи кІари дубккна » кІуру .
42015028	Аьхюну чве , хъял дуфну , хулаъ учІвуз даккунди гъахьну . Адашди , удучІвну , дугъаз хулаз дих апІуру .
42015029	Хъа дугъу адашдиз жаваб вуди кІуру : « Магьа швнуд йисан увуз гъуллугъ апІури аза ва сабанра яв гаф ликрикк ккивундарза . Хъа уву узуз йиз дустарихъди шадвал апІуз мегьел саб мудуркьан тувундарва .
42015030	Хъа чан пай улдугнайидарихъди дипІну , яв гьамуну бай гъафиган , уву дугъаз дюбхнайи кІари гъубккунва » .
42015031	Адашди дугъаз кІуру : « Я жан бай ! Уву гьарган узухъди хъава ва вари йизуб явуб ву ,
42015032	хъа яв му чве дукІну айи ва чІиви гъахьну , дудургну айи , гъидихъну , ва гьаддиин шад хьуб ва гешт хъапІуб лазим вуйи » .
42016001	Хъа Исайи Чан ученикариз кІуруки : — Сар девлетлуйиз чан мяишат идара апІру сар кас ади гъахьну . Гьадгъу эйсийин мяишат зяя апІура кІури , аьрза гъюру .
42016002	Эйсийи дугъаз дих дапІну гъапи : « Увкан узуз ерхьурайи аьрзйир гьапІрудар ву ? Яв идара апІбан ляхнарин гьякь-гьисаб ча , фицики сарун увхьан мяишат идара апІуз шулдарвухьан » .
42016003	Гьадмуган мяишатдин идарачийи чав-чакна кІуру : « Узу гьапІну ккун ? Йиз агъайи хулан мяишат идара апІувал узхьан тадабгъиди : жил йибккуз узхьан удубкьидар , шликанкІа пул тІалаб апІуз начди вузуз .
42016004	Йиз ляхнихьан гьадаиган , узу жарадарин хулариъ кьабул апІру ужуб аьмал аьгъязуз » .
42016005	Хъа чан агъайин буржар кайидариз жа-жаради чахьна дих апІури , дугъу сарпирихьан гьерхну : « Уву йиз агъайиз фукьан буржлу вува ? »
42016006	Дугъу : « Варж бети ччимдин » кІуру . Хъа дугъаз идарачийи : « Ма яв расписка » ва тядиди « хьуцІур бети бикІ » кІуру .
42016007	Хъасин тмунурихьан гьерхру : « Хъа уву фукьан буржлу вува ? » Дугъу : « Варж шишал дяхнин » кІуру . Дугъазра кІуру : « Ма яв распискара ва „ миржцІур шишал “ бикІ » .
42016008	Хъасин эйсийи , чан нягьякь идарачийи аькьюллу ляхин гъапІну кІури , дугъан тяриф апІуру . Фицики гьамусдин деврин адмийир аквнахьна чалишмиш шулайидартІан чпин хайирнан гъаврикк ккайидар ву .
42016009	Хъа гьаддиз Узу кІуразачвуз : учвуз жил’ин тувнайи девлетниинди жарадариз хайир тувай . Фицики му дюн’яйин девлетар тІанкь гъапиган , учву Агъайин гьаргандин хулариъ кьабул апІидичву .
42016010	ЦІиб вуйибдиъ дугъри кас — аьхюбдиъра дугъри ву , хъа цІиб вуйибдиъ угъри — аьхюбдиъра угъри ву .
42016011	Гьаци вуйиган , эгер учв’ина жилариин али девлет аманат апІуз шулдарш , хъа аьршариин али хазна шли учв’инна аманат апІиди ?
42016012	Ва эгер учву жарарин девлетнаъ угъри гъахьнуш , учвуз ичвуб шли тувди ?
42016013	Гьич сар гъуллугъчийихьанра кьюр агъайиз гъуллугъ сабси апІуз шулдар , фицики дугъаз санур даккун , хъа тмунур ккун хьиди , вая сариз ужуди гъуллугъ апІиди , хъа тмунуриз — чІуруди . Аллагьдизра девлетназра сатІиди гъуллугъ апІуз хьибдарчвухьан .
42016014	Пул ккуни фарисйир , гьаму гафарихъ хъпехъури , Исайиин аьлхъюри гъаши .
42016015	Дугъу дурариз гъапи : — Учву инсанарин улихь гьякьлудар вуди улупурачва , хъа Аллагьдиз ичв юкІвар аьгъя , фицики инсанариз фу заан вуш , Аллагьдиз думу алчагъвал ву .
42016016	Ягь’я гъяйизкьан къанун ва пайгъамбрар ади гъахьну . Хъа Ягь’я гъафихъанмина Аллагьдин Паччагьлугъдикан Ужувлан хабар рабгъура ва гьарсар дидиъ гужниинди учІвуз чалишмиш шула .
42016017	Амма къанундин саб цІаркьанра дубгайиз , заварна жилар ухди дармадагъин шул .
42016018	Чан хпир гьадаурайири ва жарар хурайири кьяппавал апІура . Хъа гьарсар жилирихьан гьудучІву хпир хурайирира кьяппавал апІура .
42016019	Сар кас девлетлу вуди , багьа вуйи палтар алахьури , гьар йигъан гешт хъапІри гъахьну .
42016020	Хъа гьацира Лазар кІуру , чан хамриин хац алабхьнайи , дугъан урнарихъ дахъри шлу касибра гъахьну .
42016021	Думу девлетлуйин суфрайихъан хътахьру кьацІар вушра итІуз рази вуйи , ва хуйири , дуфну , дугъан хацариз мелз йивури гъахьну .
42016022	Касиб гъачІиган , малайикари думу Ибрагьимдин багахьна гъахуру . Девлетлура йикІуру , ва думура кивру .
42016023	Жегьеннемдиъ аьзабар зигури ади , дугъу улар за гъапІиган , дугъаз ярхлаъ Ибрагьимна дугъан гъвалахъ деънайи Лазар рякъюру .
42016024	Ва дугъ’ан гьарай утІубччвуру : « Я Ибрагьим аба ! Йиз язухъ апІин ; Лазар узухьна гьаъ . Дугъу чан тІубан кІакІ штук кубсну , йиз мелз кьяши апІри , узу му жегьеннемдин цІин аьзабнакк кказа » .
42016025	Хъа Ибрагьимди дугъаз кІуру : « Йиз бай ! КІваин апІинки , сарун увуз яв уьмриъ рубкьру уж’вал гъурубкьунвуз , хъа Лазариз писвалтІан фукІа гъябкъюндар . Гьамус дугъаз мушваъ гешт ккабхъна , хъа уву аьзабнакк ккава .
42016026	Хъа дитІланра гъайри , явна ич арайиъ гьациб зурба деринар айихьки , милин увухьна гъюз ккунидарихьан ва дилин гьамина гъюз ккунидарихьан дилан улдучІвуз хьибдар » .
42016027	Гьадмуган девлетлуйи гъапи : « Я аба ! Увкан Лазар йиз адашдин хулаз гьауб ккун апІурза .
42016028	Узухъ хьур чве хъазухъ : гъит Лазари , гьадму йиз чвера гьаму аьзабнан йишваз дяргъруси , гьадрарихь чаз гъябкъюбдикан шагьидвал апІри » .
42016029	Ибрагьимди дугъаз гъапи : « Дурариз Мусайин ва жара пайгъамбрарин китабар а ; гъит гьадрарихъ хъебехъри » .
42016030	Хъа девлетлуйи кІуру : « Ваъ , Ибрагьим аба ! Белки , магьа гъачІидарикан сар , дурарихьна дуфну , ктибтиш , дурари гунгьар гардандиъ дисиди ва тахсрар апІидар » .
42016031	Гьадмуган Ибрагьимди дугъаз кІуру : « Эгер дурар Мусайихъ ва пайгъамбрарихъ хъпехъурадаш , дурар , фуж гъачІидаригъян чІиви гъахьишра , хътругъур » .
42017001	Исайи чан ученикариз кІуру : — Инсан гунагьвалиъ тІаъру тямягьяр чарасуз гъиди . Аммаки тямягьяр шлиланмина гъюруш , гьадгъан гьял пис хьибди .
42017002	Думу касдиз , тямягьвал кипну , зяифдарикан саркьан рякъ’ан адаайиз , чан гардандиъ рягънин ахал ипну , учв гьюлиз гатІахьнийиш , ужу шлийи .
42017003	Уягъди гъузай . Эгерки яв чвуччву увуз къаршу гунагьвал апІураш , мапІан йип дугъаз , ва эгер тахсир гардандиъ гъибисиш , дугълан хил алдабгъ .
42017004	Сад йигъан увуз къаршу вуди ургуб ражари гунагь ляхин дапІну , ва ургубан швумал вуза гъапиш , дугълан хил алдабгъ .
42017005	Ученикари Исайиз кІуру : — Ич хъугърувал артухъ апІина , Агъа !
42017006	Агъайи дурариз кІуру : — Эгер учвуъ бицІи дилсибкьан хъугъувал аш ва учву инжирин гьариз : « КудубчІвну гьюлиъ убс » гъапнийиш , думу учвухъ хъпехъидийи .
42017007	Чаз хутІил хъапІру вая маларихъ гъягъру лукІ ади , думу чюлиан гъафиган , дугъаз : « Гьяракат апІин , суфрайихъ деъ » шли кІуру ?
42017008	Дугъаз аьксина вуди : « Узуз хябяхъдин хураг гьязур апІин ва , юкьв’ан идибтІну , узу ипІури ва убхъури имиди , узуз гъуллугъ апІин , хъасин уву ипІин ва убхъ » , пидаринхъа ?
42017009	Му лукІру чан буйругъ тамам гъапІну пну , дугъаз аферин пидинхъа ? Пидар пну , фикир апІураза .
42017010	Гьаци учвура , учвуз буйругъ дапІнайи ляхнар тамам гъапІиган , йипай : « Учу фтинкІа ккадру лукІар вуча , гьаз гъапиш учу буржлу вуйиб гъапІунча » .
42017011	Ерусалимдиз гъюрайи Иса Самария уьлкейинна Галилей уьлкейин арайиъ айи
42017012	саб гъулаъ учІврайиган , Дугъаз цІиб ярхласи дийигъну , хамран аьзар кайи йицІур кас алахъуру .
42017013	Дурари аьхю сесниинди кІуру : — Я Мялим Иса ! Ич язухъ апІинава !
42017014	Дурар дяркъну , Исайи дурариз кІуру : — Душну учву маллйириз улупай . Дурар , гъягъюри имиди , уьзрихьан марцц шулу .
42017015	Дурарикан сар , учв сагъ гъашиб дябкъну , Аллагьдин ад за апІури , кьяляхъ хътакуру
42017016	ва , Исайин ликарикк дахъну , дугъу Исайиз чухсагъул кІуру . Му Самария уьлкейин агьали вуйи .
42017017	Гьадмуган Исайи гьерхру : — Учву йицІридра сагъ гъахьундайинхъа ? Имбуну урчІвур нашди ?
42017018	Дурарра гьаз , сар гъураба самариялу ктарди , Аллагьдиз чухсагъул пуз кьяляхъ хътакундар ?
42017019	Хъа мугъаз гъапи : — Гъудужвну гъарах , яв хъугъували уву гъюрхну .
42017020	Фарисйири , Аллагьдин Паччагьлугъ фила улубкьиди , кІури , гьерхиган , Исайи дурариз жаваб тувру : — Аллагьдин Паччагьлугъ рябкъруси гъибдар .
42017021	Ва сарира пидарки : « думу дуфну магьа гьамшваъ а » , вая « магьа гьатшваъ а » , фицики Аллагьдин Паччагьлугъ ичв арайиъ а .
42017022	Гьацира Исайи ученикаризра кІуру : — Гьацдар йигъар гъидики , сад йигъанкьан Инсаниятдин Бай учуз рякъюз ккунийкІан пидичва , амма рякъидарчвуз .
42017023	Ва учвуз « гьатмагьа гьатушвахь » , вая « магьа , гьамушвахь хьа » гъапишра , мягъянай ва мехъерганай :
42017024	фицики кьюркьлин цІаси , завун саб кІулихъ крибчубди фици завун тмуну кІулиз нур тувруш , гьаци хьиди Инсаниятдин Байра Чан йигъан .
42017025	Хъа гъи Думу гизаф аьзабар ккюргъбакк ва гьамусдин наслари нигь апІбакк ккуркьди .
42017026	Нюгьдин йигъари фици гъабхьнуш , Инсаниятдин Балин вахтарира гьаци хьибди :
42017027	Нюгь гимийиъ эу йигъ’ина гъяйиз , вари халкь ипІури-убхъури , швушвар хури , швуваз гъягъюри гъахьну , хъа вари дюн’яйиин шид улубчІвиган , дурар вари пуч шулу .
42017028	Лутдин вахтарира гьаци гъабхьнийи : вари халкь , гъайгъусузди , ипІури-убхъури , ариш-вериш апІури , тум убзури , хулар тикмиш апІури гъахьну ;
42017029	хъа Лут Содомдиан удучІву йигъан завариан цІинна гугуртин мархь гъубгънийи ва вари тІанкь гъапІнийи .
42017030	Инсаниятдин Бай гъафи йигъанра гьаци хьибди .
42017031	Думу йигъан фуж гъваин алди гъашиш , хъа мутму — хулаъ , дурар гъадагъуз хулаз дурушри , фуж хутІлиъ ади гъашиш , думура дурушри .
42017032	Лутдин хпир кІваин апІинай .
42017033	Фуж чан уьмур уьбхюз хъюгъиш , думу дугъу пуч апІиди , хъа шли думу пуч гъапІиш , гьадгъу думу чІиви апІиди .
42017034	КІуразачвуз : думу йишван саб аьхникк кьюр хьиди , дурарикан сар гъадагъиди , хъа тмунур гъитди .
42017035	Кьюр хпир ахларихъ хъаш , дурарикан сар гъадагъиди , тмунур гъитди .
42017037	Хъа гьадмуган ученикари Исайихьан гьерхру : — Мици наан хьибди , Агъа ? Дугъу дурариз гъапи : — Майит наан аш , гьадина люкьярра уч хьиди .
42018001	Хъасин Исайи ученикариз , чпи гьарган ккарагури ва юкІв дар дарапІди духьну ккун кІури , дурариз саб тахалус ктибтуру :
42018002	— Саб шагьриъ Аллагьдихьан гучІ ва инсанарихьан нач адру диванбеги ади гъахьну .
42018003	Гьадму шагьриъ сар ачІни дишагьли ади ва дугъу , диванбегийихьна гъюри , учв душмнихьан уьрх , кІури гъахьну .
42018004	Амма диванбегийи хайлин вахтна дугъаз иб дириври гъахьну . Хъа аьхирки дугъу чав-чакди кІуру : узуз я Аллагьдихьан гучІударшра , я адмийирихьан нач кадаршра ,
42018005	гьаму ачІни дишагьлийи узу сикинди гъидритди хьпаз лигну , гьарган гъюри , узу инжик дарапІбан бадали , думу уьрхидиза .
42018006	Агъайи хъа кІуру : — Ебхьуранчвуз , гьякьсуз диванбегийи фу кІураш ?
42018007	Аллагьди уьрхидаринхъа , Чаз йигъ-йишвди ккарагурайи , Чав ктагъдар , гьеле дурар уьрхюз кьан апІурушра ?
42018008	КІуразачвузки , Дугъу дишлади дурар уьрхюз кюмек тувди . Амма Инсаниятдин Бализ , жил’ина гъафиган , хъугъувал бихъуйкІан яраб ?
42018009	Исайи гьацира чпин дугъривалиин шак алдарди , имбудар асккан апІурайидаризра гьамциб тахалус хуру :
42018010	— Кьюр кас Аллагьдин хулаъ ккарагуз учІвну : сар — фарисей , тмунурра — налукар гъадагърур .
42018011	Фарисейи , ккарагруган , чакна гьамци кІуру : « Я Аллагь ! Увуз чухсагъул кІураза , узу миди вуйи пис инсанарсир , тІарашчйирсир , алдатмиш апІрударсир , кьяппйирсир вая гьаму налукар уч апІрурсир дарапІбаз .
42018012	Гьяфтайиъ кьюб ражари ушв бисури шулза , вари гъазанмиш гъапІубдин йицІубпи пай тувраза » .
42018013	Налукар гъадагърурихьан , ярхласи дийигъну , завузди улар за апІузкьана гъабхундайи , хъа чан мухур убччвури , кІури гъахьну : « Я Аллагь ! Язухъ апІина йиз , гунагькрин ! »
42018014	КІуразачвуз , думу чан хулаз фарисейтІан артухъди марцц духьну гъушну , фицики чав учв заан апІурайи гьарсар кас асккан апІиди ва чав учв аскканди дисурайир заан хьиди .
42018015	Исайихьна , дурарилан хил алдатри кІури , набалугъ бицІидарра хури шуйи ; ученикари , кІуруш , му гъябкъиган , гъадагъа апІуру .
42018016	Хъа Исайи , бицІидариз чахьна дих дапІну , кІуру : — БицІидар узухьна гъюз гъитай , гъадагъа мапІанай , Аллагьдин Паччагьлугъ гьацдаринуб ву .
42018017	Гьякь кІуразачвуз , Аллагьдин Паччагьлугъ бицІириси кьабул дарапІур дидиъ учІвидар .
42018018	Гьюкумдрарикан сари Исайихьан гьерхру : — Я гъяни Мялим ! КкудудубкІру уьмур рубкьбан бадали , узу фу дапІну ккунду ?
42018019	Исайи дугъаз гъапи : — Гьаз Узуз гъянир кІурава ? Сар Аллагьдилан гъайри саркьан гъянир дар .
42018020	Хъа гьамцдар Аллагьдин табшуругъар аьгъявузки : « кьяппавал мапІан » , « адми миликІан » , « мигьитІибкІан » , « кучІлин шагьидвал мапІан » , « адашдизна дадайиз гьюрмат апІин » .
42018021	Дугъу жаваб туву : — Вари гьамрар йиз жигьил вахтарихъанмина тамам апІураза .
42018022	Гьаму деебхьну , Исайи дугъаз гъапи : — Сабсан увуз гьубкІрадар : увуз айи-адру девлет масу тувну , касибариз пай апІин , гьадмуган аьршариъ увуз девлет хьибдивуз . Хъасин Узухъди гъач .
42018023	Му гафар гъеерхьиган , му кас пашман шулу , гьаз гъапиш думу гизаф девлетлу вуйи .
42018024	Дугъан пашманвал гъябкъю Исайи кІуру : — Девлетлуйириз фукьан читин дарин Аллагьдин Паччагьлугъдиъ учІвуз !
42018025	Девлетлуйиз Аьршарин Паччагьлугъдиъ учІвубтІан , девейиз рубдин гъюн’ан удубчІвуб рягьят ву .
42018026	Му гафар гъеерхьдари гьерхру : — Шилхьан учв уьрхюз хьиди ?
42018027	Исайи кІуру : — Инсанарихьан даршлуб Аллагьдихьан шулу .
42018028	Петри Дугъаз кІуруки : — Магьа учу , вари учуз айиб гъибтну , Увухъди хъачаки .
42018029	Исайи дурариз кІуру : — Дугъриди кІуразачвуз : Аллагьдин Паччагьлугъ бадали чан хал вая шив , ваяки чвйирна чйир , ясана абйир-бабар ва веледар дирчну , фуж Узухъди гъафиш ,
42018030	гьадгъаз му вахтари мурартІан швнубсабан артухъ хьибди ва гъюзимбу вахтарира ккудудубкІру уьмур хьибди .
42018031	Хъа йицІикьюр Чан ученикар гъирагъдиз гьадаъну , дурариз кІуру : — Магьа ухьу Ерусалимдиз гъягъюрахьа ва Инсаниятдин Балкан пайгъамбрарилантина дибикІнайиб вари тамам хьибди :
42018032	« Ав , Думу аллагьсузарин хилиз тувди , Дугъ’ина аьрвалар хиди , Думу алчагъ апІиди , Дугъ’ин тутйир алатІиди .
42018033	Думу гъирмажарихьди урччвиди ва , аьхирки , йикІиди , хъа шубудпи йигъан Думу чІиви хьиди » .
42018034	Амма ученикар фтинкІа гъаври ахъундайи ; му гафарин сир дурарихьна гъурубкьундайи ва дурарихьан Исайи гъапиб аннамиш апІуз шуладайи .
42018035	Иса Ерихон шагьрихьна гъюрайиган , сар кур кас , садакьа ккун апІури , рякъюхъ деънайи .
42018036	Дугъу , чан гъвалхъантина халкь гъягъюрайиб деебхьну , гьерхру : — Му фу хабар ву ?
42018037	Дугъаз : « Назаретдиан вуйи Иса гъюра » , — гъапнийи .
42018038	Гьадмуган дугъу чІигъ апІуру : — Я Давудгъярин Бай Иса ! Йиз язухъ апІина !
42018039	Улихьди гъягъюрайидари куриз ккебехъ кІуйи , амма дугъу айибтІан артухъ чІигъ гъапІу : — Давудгъярин Бай ! Йиз язухъ апІин !
42018040	Исайи , хъугъужвну , думу Чахьна хуз амур апІуру . Ва думу гъафиган , дугъхьан гьерхру :
42018041	— Узкан фу ккундувуз ? Дугъу кІуру : — Агъа ! Узуз рябкъюз ккундузуз .
42018042	Исайи дугъаз гъапи : « Рябкъ ! Яв хъугъвали уву гъюрхну » .
42018043	Дугъаз дишлади рябкъюри шулу , ва думу , Аллагьдин ад за апІури , Исайихъди гъушу . Вари халкьди , му дябкъну , Аллагьдин тяриф апІури гъаши .
42019001	Хъасин Иса , Ерихондиъ учІвну , шагьриантина гъягъюри гъахьну .
42019002	Душваъ налук гъюдюбхрударин аьхюр вуйи Заккай кІуру сар девлетлу кас айи .
42019003	Дугъаз Иса рякъюз ва фицир вуш лигуз ккун гъабхьи , амма халкьдигъян рякъюз шуладайи , фицики Заккай жандкин исчІлир вуйи .
42019004	Хъа улихьинди жаргъну , Иса рякъбан бадали , Заккай инжирин гьаригъ гъючІвру , гьаз гъапиш Иса гьадушвхьантина душну ккунди айи .
42019005	Исайиз , душвахьна гъафиган , Заккай рякъюру ва кІуру : — Заккай ! Чикиди гъюдучІв , фицики гъи Узу яв хулаъ хялижв духьну ккунду .
42019006	Дугъу , дишлади гъюдучІвну , Иса чан хулаъ шадвалиинди кьабул апІуру .
42019007	Му гъябкъю халкьдик гъал кабхъру ва , Иса гунагькар касдихь дергну кІури , наразиди улхури гъахьну .
42019008	Заккайи Агъайиз кІуруки : — Агъа ! Йиз девлетнан гьацІ узу касибариз тувдиза ва , эгер узу шлихьан артухъ гъадабгънуш , юкьуб ражари артухъ тувдиза .
42019009	Исайи дугъаз гъапи : — Гъи му хулазра уьрхювал гъафну , фицики мура Ибрагьимдин насликан ву .
42019010	Инсаниятдин Бай пуч шулайидар агуз ва ккадагъуз дуфнайир ву .
42019011	Гьамдихъ хъпехъурайидариз Исайи сабсана тахалус ктибтуру , фицики , Думу Ерусалимдиз багахь духьнайиган , гизафдари , лап багарихьди Аллагьдин Паччагьлугъ улубкьиди пну , фикир апІурайи .
42019012	Гьаци вуйиган Исайи кІуру : — Заан тухмиан вуйи сар кас , учв паччагьвализ тяйин апІбан кьяляхъ хътакуз кІури , ярхла уьлкейиз гъягъюру .
42019013	Рякъюъ учІвайиз , дугъу чан йицІур гъуллугъчийиз дих дапІну , гьардихьна йицІуб гъизилин манат тувру ва кІуру : « Узу хътакайиз , му пул ляхник кипай » .
42019014	Хъа му юрднан агьалйириз думу ккунир дайи , ва дугъан кьяляхъди учв гъягърушваз адмийир гьаъру : « Дугъу ич паччагьвал дапІну ккундарчуз » пуз .
42019015	Мидизра дилигди , паччагьди тяйин дапІну хътакиган , чав пул туву гъуллугъчйириз , шли фу гъазанмиш гъапІнуш аьгъю апІбахъди , чахьна дих апІуру .
42019016	Сарпири дуфну кІуру : — Агъа , яв саб гъизилин манатди йицІуб гъизилин манат гъазанж гъабхну .
42019017	Агъайи дугъаз гъапну : — Аферин увуз , ужур гъуллугъчи ! Уву бицІи ляхниъ дугъри хьувализ яв хилиз йицІуб шагьур гъадагъ .
42019018	Кьюрпири дуфну кІуру : — Агъа , яв саб гъизилин пули хьуб гъизилин манат гъазанж гъабхну .
42019019	Мугъазра кІуру : — Увухьнара идара апІуз хьуб шагьур тувраза .
42019020	Шубурпири дуфну кІуру : — Агъа , магьа яв гъизилин манат : ягълухъигъ гъивну гъюбхюнза .
42019021	Фицики узуз увхьан гучІ гъабхьнийзуз , гьаз гъапиш уву инсафсуз адми вува : жвуву дидривуб гъадабгърур ва жвуву дурубзуб ккадабцІрур .
42019022	Паччагьди дугъаз гъапну : — Узу яв гафариинди яв диван апІидиза , аьмалдар лукІ ! Увуз узу инсафсуз адми вуйиб , жвуву дидривуб гъадабгърур ва жвуву дурубзуб ккадабцІрур вуйиб аьгъяди ,
42019023	уву йиз пул , узуз гъазанж гъюруганси , гьаз ишлетмиш гъапІундарва ?
42019024	Ва чан улихь дийигънайидариз кІуру : — Дугъахь хьайи пул дибисну , йицІуб гъизилин пул хьайириз тувай .
42019025	Хъа дурари паччагьдиз кІуру : — Я агъа , дугъахь йицІуб гъизилин манат гьацира хьа .
42019026	— КІуразачвуз , гьарсар айириз хъана тувну хьибди , хъа адрурихьан айибра тадабгъиди .
42019027	Хъа узу чпин паччагь духьну даккни , йиз душмнар гьамина аькъинай ва йиз улихь урччвай .
42019028	Гьамци дупну , рякъ давам апІури , Иса Ерусалимдиз багахь шулайи .
42019029	Елион дагъдихь , Вифагия ва Вифания гъуларихьна багахь шулайиган , Дугъу Чан кьюр ученик , гьамци дупну , дина гьаъру :
42019030	— Гьатму гъаншариъ айи гъулаз гъарахай , душваъ учІвиган , мегьел сар каскьан элелеу , дибтІнайи гъудугъ бихъидичвуз . Думу тудубчну гьамина аьбкъинай .
42019031	Нагагь шликІа : « Му гьаз тудубчурачва ? » пну , гьерхиш , дугъаз гьамци йипай : « Думу Агъайиз бакарди ву » .
42019032	Гьаъдар гъушу ва , Исайи гъаписи , дурариз гъудугъ бихъуру .
42019033	Дурари гъудугъ тудубчурайиган , дидин эйсийи дурарихьан гьерхру : — Гъудугъ гьаз тудубчурачва ?
42019034	Дурари жаваб тувру : — Думу Агъайиз бакарди ву .
42019035	Думу Исайихьна хуру . Даждиин чпин палтар илирчну , хъасин Иса дид’ин илитуру .
42019036	Иса гъягъруган , халкьди рякъюкк чпин палтар ккирчуйи .
42019037	Хъа Думу Елион дагъдин канчІлихъна гъурукьиган , вари Дугъан ученикари шадвалиан , чпиз гъяркъю вари аьламатарин сагълугънаан , зарб сесниинди Аллагьдин тяриф апІуз хъюгъру :
42019038	— Агъайин ччвурнахъди гъюрайи Паччагьдиз уж’вал ишри ! Завариин мясляаьт , аьршариъ ад ибшри !
42019039	Халкьдин арайигъян бязи фарисйири Исайиз кІуру : — Мялим ! Яв ученикариз гъадагъа апІин .
42019040	Хъа Дугъу дурариз жаваб вуди кІуру : — КІуразачвузки , нагагь дурар ккебехъиш , гъванар улхиди .
42019041	Хъа Ерусалимдиз багахь гъашиган , дидиз лигури , Иса гъишу .
42019042	Хъа кІуру : — Хуб ужу шлийи , эгер увуз мясляаьт шли хураш , гьамус аьгъю гъабхьнийиш ! Амма му яв уларихьан гьамусяаьт гьебкна .
42019043	Ув’ин гьацдар йигъар улуркьидики , яв душмнари увлан барйир илтІикІиди , кьялаъ тІапІди ва варишварихъанди ув’ина гьюжум апІиди .
42019044	Ва яв веледарихъди уву ккидипиди , яв гъван гъвандиин гъибтидар , фицики увухьна Аллагь гъафи йигъ аьгъю гъабхьундарвуз .
42019045	Хъасин Аллагьдин хулаъ учІвну , Дугъу душваъ шей’ар масу туврайидарна гъадагъурайидар , гьамци кІури , утІурккуру :
42019046	— Гирами китабариъ дибикІна : « Йиз хал ккарагру хал хьибди » , хъа учву дидкан тІарашчйирин мугъара дапІначва .
42019047	Хъа гьаддихъантина Исайи Аллагьдин хулаъ гьар йигъан аьгъювалар улупури гъахьну . Жугьдарин аьхюну маллйирина , аьлимарина халкьдин улихь хьайидари Думу йикІуз чара абгури шулу .
42019048	Хъа бихъури гъабхундар , гьаз гъапиш халкь , Дугъхьан гьудудучІври , Дугъахъ хъпехъури шуйи .
42020001	Гьадму сад йигъан , Исайи Аллагьдин хулан гьяятдиъ Ужувлан хабарнакан аьгъювалар улупурайи вахтна , агъсакъларра хъади Дугъахьна жугьдарин аьхюну маллйирна аьлимар дуфну ,
42020002	Дугъаз кІуру : — Учуз , Уву му ляхнар фициб гьюкмиинди апІураш , Увуз мициб гьюкум шли тувнаш , йип .
42020003	Исайи дурариз жаваб вуди кІуру : — Узура учвуз саб суал тувдиза , йипай Узуз :
42020004	Ягь’яйин штуан апІувал аьршариан вуйин , даршиш инсанарихьан ?
42020005	Дурари , фикрарикк ккахъну , чиб-чпикди гьамци пуз хъюгъру : — Эгер ухьу « аьршариан » гъапиш , Дугъу пиди : « Учву дугъахъ гьаз хъугъундарчва ? »
42020006	Хъа эгер « инсанарихьан » гъапиш , гьадмуган вари халкьди ухь’ина гъван уьлюбхиди , гьаз гъапиш халкь , Ягь’я пайгъамбар ву кІури , хъугъна .
42020007	Гьаддиз дурари : « Наънан вуш аьгъдарчуз » гъапнийи .
42020008	Исайи дураризра гъапи : — Узура пидарзачвуз , фициб гьюкмиинди му апІураш .
42020009	Хъасин халкьдихьинди илдицну , Дугъу гьамциб тахалус ктибтуру : — Сар касди тІумтІин багъ ибтру , ва тІумутІчйирихьна арендайиз тувру ва учв хайлин вахтназ удучІвну гъягъюру .
42020010	Вахт гъабхьиган , дугъу тІумутІчйирихьна чан пай тІумтІар хуз лукІ гьаъру , амма дурари лукІ дурччвну , фукІара тутрувди утІуккуру .
42020011	Хъана жара лукІ гьаъру , ва думура дурччвну , сюгмиш дапІну , фукІа хьтарди хътауру .
42020012	Хъана шубурпирра гьаъру , дурари думура дурччвну , зийнар дапІну , хътІурккуру .
42020013	Гьадмуган тІумтІин багъдин эйсийи гъапну : « Узу гьапІну ккунду ? Йиз масан бай гьаъдиза , белки , думу дяркъну , дурариз нач шул » .
42020014	Хъа думу гъяркъиган , тІумутІчйири чпин арайиъ гьамци фикир апІуру : « Му эйсийин ирсчи ву , гъачай думу йивну йикІухьа , ирс ухьуз гъубзди » .
42020015	Думу , багъдиан адаъну , йикІуру . Багъдин эйсийи дурарикан гьапІди ?
42020016	Учв дуфну , му тІумутІчйир йихиди ва багъ жарадарихьна тувди . Му гъеебхьдари кІуруки : — Дициб ляхин саб вахтнара дарибшри !
42020017	Хъа Исайи , дурарилан ул илбицну , гьерху : — Хъа му дибикІнайибдин мяна фу ву : « Устйири гатІабхьу гъван мурччвануб гъабхьну ? »
42020018	Гьадму гъвандиина ахъу гьарсар парчйир хьиди , хъа думу гъван шил’ина абхъиш , чархьиди .
42020019	Жугьдарин аьхюну маллйирна аьлимар Исайи ктибту тахалус чпикан вуйибдин гъаври ахъру . Дурари гьадмуган , Иса йикІбан бадали , саб багьна абгури гъахьну , хъа халкьдихьан гучІуйи .
42020020	Хъасин Дугъ’ин ул алди гъитру , Дугъахъ футнакрар хъитру . Дурари , чпи зиълан дугъриди улупури , Дугъу гъапи гафарикан багьна дапІну , хъасин Иса гьюкумдарин хилиз тувбан бадали , чарйир агуз хъюгъру .
42020021	Сабан дурари Исайихьан гьерхру : — Мялим ! Учуз Уву гьякь кІурайиб ва аьгъювалар улупурайиб , гьич сарин машназ дилигди инсанар Аллагьдин дугъри рякъюъ тІаърайиб аьгъячуз .
42020022	Учуз йип : Учу Римдин паччагьдиз налук тувуз хай шулин , дарш шулдарин ?
42020023	Исайи дурарин аьмалдарвалин гъаври ахъну , гъапи :
42020024	— Узуз пул улупай : мидик шлин шикилна ччвур ка ? Дурари : « Рим паччагьдин » — пну , жаваб тувру .
42020025	Дугъу дурариз кІуру : — Гьаци вуйиган , паччагьдинуб паччагьдиз , хъа Аллагьдинуб Аллагьдиз тувай .
42020026	Гьамци халкьдин улихь , Исайин гафариъ гьякьсузвал абгуз даршиди , Дугъан жавабниин мюгьтал духьну , дурар ккебехъу .
42020027	Гьадму вахтна гъачІидар чІиви шлуб дар кІурайи саддукйирикан сакьюдари дуфну гьерхру :
42020028	— Мялим ! Мусайи учуз , эгер хпир айи чве веледар даршиди гъачІиш , гьадгъан хпир тмуну чвуччву гъадагъну , чан чвуччвун тум арайиз дубхьну ккунду , кІури дибикІна .
42020029	Ургур чве гъахьну : сарпир , хпир духну , велед даршиди гъакІну .
42020030	Гьадму хпир кьюрпи чвуччву чаз дитну , хъа гьадмура велед даршиди гъакІну .
42020031	Думу хпир шубурпири , хъасин — вари ургрид чвйирира чпиз дитри , велед даршиди , вари чвйир гъийихну .
42020032	Аьхирки гьадму дишагьлира гъакІну .
42020033	Гьаци вуйиган , гъиямат йигъан вари чІиви шлуган , думу шлин хпир хьиди ? Ургрид чвйиризра думу швуваз гъушнийи аьхир !
42020034	Исайи дурариз жаваб вуди гъапи : — Гьамус яшамиш шулайи гьаму аьсрин веледари швушвар хура ва швуваз гъягъюра .
42020035	Хъа ккудудубкІру уьмриз гъачІихъан чІиви хьуз лайикь вуйидари душваъ я швушвар хурдар , я швуваз гъягъюрдар .
42020036	Дурарихьан сарун йикІузра хьидар , фицики дурар малайикарси ву . Хъа дурар чІиви хьувалиинди Аллагьдин веледар ву .
42020037	Хъа гъийихдар чІиви хьуб дугъридан гьякь вуйивал Мусайира улупураки : учв зазран рукнахь хьайиган Агъайиз « Ибрагьимдин Аллагь , Исакьдин Аллагь ва Якьубдин Аллагь » гъапнийики .
42020038	Аллагь дийихнайидарин ваъ , хъа чІивидарин Аллагь ву , фицики дугъандар вари чІивидар ву .
42020039	Мидиз аьлимарикан бязидари гъапну : — Мялим ! Уву дурариз ужуди гъапунва .
42020040	Сарун сарира Исайихьан гьич сабдиканра гьерхуз кІубанвал гъапІундар .
42020041	Хъа Исайи дурариз кІуру : — Гьаз Месигь Давудгъярин Бай ву кІура ?
42020042	Чав Давудри Мяълийирин китабдиъ кІура : « Аллагьди йиз Агъайиз гъапну : Узу Яв душмнар , духну , Яв ликарикк дахьайизкьан , Йиз арччул гъвалахъ деъ » .
42020043	
42020044	Давудри Дугъаз Агъа кІура , гьаци вуйиган Думу дугъан Бай фици хьидихъа ?
42020045	Вари халкь хъпехъурайиган , Исайи Чан ученикариз кІуру :
42020046	— Ярхи палтар алди лицру къанунчйирихьан ихтият йихьай . Дурариз чпин тяриф апІури , халкьар уч шлушвариъ чпи тебрик апІури ккунду , мистариъ ва ипІру-убхърушвариъ варитІан гьюрматлу йишвариин деуз ккунидар ву . Дурари ачІни хпарин хулар тадагъну хътитІуру , кьюб маш гъяди гъудгнар апІуру . Дурариз варитІан яман жаза хьибди .
42020047	
42021001	Кьяляхъ илдициган , Исайиз Аллагьдин хулан хазнайиъ садакьйир иврайи девлетлуйир рякъюру .
42021002	Дугъаз гьацира кьюб шигьи дирчу сар касиб ачІни хпирра рякъюру .
42021003	Гьадмуган Исайи кІуру : — Гьякьди кІуразачвуз , гьаму ачІни дишагьлийи вардаритІан гизаф дивну ,
42021004	Фицики миди вуйидари садакьйир уьлдюгънайивалиан артухъ вуйибдикан дивну , хъа дугъу чан касибвалиан чаз айи-адруб вари дивну .
42021005	Ученикарикан сакьюдари : « Аллагьдин хал фукьан уччву гъванарихьди ва багъишарихьди фукьан ужуди дабалгнадаринхъа ! » гъапиган , Исайи гьамци кІуру :
42021006	— Гьацдар йигъар гъидики , учвуз рябкъюрайишваъ гъван гъвандиин гъубзидар , вари даргъиди .
42021007	Хъа Дугъхьан гьерхру : — Я Мялим ! Дици фила хьибди ? Мици шлу вахт фициб лишниинди аьгъю хьибди ?
42021008	Исайи гъапи : — Учву алдатмиш апІуз мигъитанай , фицики гизафдар Йиз ччвурнаккди , « Месигь вуза » кІури , вая « Месигь гъюру вахт улубкьна » кІури , гъиди . Вара-вара дурарихъди мягъянай .
42021009	Учвуз дявйириканна гъалабулугъарикан гъеебхьиган , гучІ мапІанай , фицики дурар вари улихь хьуз ккайи ляхнар ву , хъа му сабан аьхир дар .
42021010	Хъана Исайи ученикариз гъапи : — Халкь халкьдиин ва паччагьлугъ паччагьлугъдиин алархьиди .
42021011	Жюрбежюр йишвариъ зурбади жилар тІурччвиди , гаш’вал ва уьзрар ахьди , завариан гучІ шлу гьядисйир хьиди ва зурба аьламатнан лишнар гъиди .
42021012	Вари гьамрар хьайиз , учву дисбан бадали , ичв кьяляхъ хъергди . Узу себеб духьну , мажлисариъ ичв диван апІиди , учву дустгъариъ итди , паччгьаринна гьюкумдрарин улихь учвухь жаваб тувуз гъитди .
42021013	Учву Йиз шагьидар хьидичва .
42021014	Гьаци вуйиган , Узхъанди учву фициб жаваб тувруш , дидкан улихьмиди фикир мапІанай ,
42021015	фицики учвуз къаршу дийигъуз вая учву батІул апІуз гьич сарихьанра даршлуси гафар ва акьюллувал Узу тувдизачвуз .
42021016	Гьацира абйир-бабари , чвйирина мирасари ва дустари учву масу тувди , учвкан саспидар йивну йихиди .
42021017	Йиз ученикар хьпаз лигну , учву варидариз даккун хьиди .
42021018	Хъа ичв кІуллан гьич саб чІаркьан алдабхъидар .
42021019	Ичв сабур апІувалиинди ичв рюгь-юкІв уьрхидичва .
42021020	Ерусалим кьушмари кьялаъ тІапІну гъябкъиган , аьгъю йибхьайки , думу ккадабхъуз багахь дубхьна .
42021021	Гьадмуган Ягьудия уьлкейиъ айидар дагълариз гьергри , фуж шагьриъ ади гъашиш , дид’ан удучІври , хъа фуж шагьрин аьтрафарихъ хъади гъашиш , дидиъ удручІври .
42021022	Гьаз гъапиш му йигъар жаза гьадабтІру йигъар хьиди ва вари дибикІнайиб гьадмуган тамам хьибди .
42021023	Гъагъдиъ айидаринна нанайихъ бицІидар хъайидарин гьадму йигъари гьял пис хьибди ! Аллагьдин хъял гьаму халкьдиин алабхъиди .
42021024	Гизафдар ханжлин мурзнахьан йихиди ва гизафдар жара халкьарин йисирвалиъ хьиди . Хъа Ерусалим жара халкьари , чпин деврар ккудукІайиз , ликриккан апІури хьибди .
42021025	Хъа ригъдиин , вазлиин ва хядариин аьламатнан лишнар хьиди . Жилиин гьюлерин сесерихьан ва ирикьуваларихьан халкьариз аьжузвал ва гъалабулугъ хьибди .
42021026	Инсанар гучІбаан ва дюн’яйиина гъюз ккайи бедбахтвалариз ккилигувалиан зяйиф хьиди , гьаз гъапиш завар ккадаршвиди .
42021027	Хъа гьадмуган дурариз кьувват ва зурба гьяйбат хъади дифриинди гъюрайи Инсаниятдин Бай рякъиди .
42021028	Гьамрар вари кІулиз удучІвуз хъюгъиган , гучІ мапІанай ва ичв кІулар за апІинай , фицики гьадмуган учву азад апІру вахт хъубкьра .
42021029	Хъасин Исайи дурариз тахалус ктибтуру : — Инжирин ва миди вуйи вари гьарариз лигай :
42021030	дурари кІаж адабшвурайиган , учвуз , му дябкъну , хьад багахь шулайиб аьгъю шулучвуз .
42021031	Гьаци учвузра , гьамрар гъяркъган , Аллагьдин Паччагьлугъ багахь дубхьнайивал аьгъю апІинай .
42021032	Гьякь кІуразачвуз : му вари улубкьайиз гьамусдин насил гъубзди .
42021033	Заварна жилар ккадахьиди , хъа Йиз гафар дургидар .
42021034	Учв’ин гьадму йигъ хабарсузди улулубкьбан бадали , убхъбиинди , ичкивалиинди ва яшайишдин гъайгъушнариинди ичв юкІвар тямягьвалиъ адрахьбаз ихтият йихьай ,
42021035	фицики му жилиин яшамиш шулайи вардариин якьинди улубкьиди .
42021036	Гьаци вуйиган гьарсаб вахтна уягъди гъузай , гъюзимбу вари завалариккан ккадархьруси , ккарагури йихьай ва Инсаниятдин Балин улихь дийигъуз шлуганси гъузай .
42021037	Йигъар Исайи Аллагьдин хулаъ аьгъювалар улупури , хъа йишвар , кІуруш , дилин удучІвури , Елион дагъдиин адауйи .
42021038	Вари халкь гвачІнин Аллагьдин хулаз Исайихъ хъпехъуз гъюри гъахьну .
42022001	ЛичІван лавшар итІру Пасха кІуру машквар багахь шулайи .
42022002	Аьхю маллйирина къанунчйири Иса йикІуз чарйир агурайи , аммаки дурариз халкьдихьан гучІурайи .
42022003	Хъа Исайин йицІикьюр ученикдикан сариъ , Искариот лакІам хъайи Ягьудайиъ , иблис убчІвру .
42022004	Думу аьхю маллйирихьна ва гъаравларин аьхюдарихьна , Иса фици дурарин хилиз тувруш , йикьрар апІуз гъягъюру .
42022005	Дурар , шад духьну , дугъаз пул тувуз рази шулу .
42022006	Ягьудайи гаф тувру : халкь алдру йишваъ Иса дурарин хилиз тувуз гъулай вахт абгури шулу .
42022007	Лавшарин йигъ улубкьуру , ва гьадмуган Пасхайин ччил , гъурбан дапІну , дубккну ккундийи .
42022008	Исайи Петрна Югьан : « Душну ухьуз пасхайин хураг гьязур апІинай » , — дупну , гьаъру .
42022009	Дурари Дугъхьан гьерхру : — Учу наан гьязур дапІну ккундувуз ?
42022010	Дугъу дурариз кІуру : — Учву шагьриъ учІвиган , шид айи гажин гъабхурайи сар кас гьахъдичвуз . Гьадгъан кьяляхъди душну , гьадму учІву хулаъ учІвай ,
42022011	ва хулан эйсийиз йипай : « Мялимди гьерхра : „ Узу ученикарихъди пасхайин хураг ипІру хал набши ? “ »
42022012	Дугъу , учвуз ккабалгнайи заан аьхю хал улупиди ; хураг гьадушваъ гьязур апІинай .
42022013	Дурар гъушу , ва чпиз гъаписи дибихъну , пасхайин хураг гьязур гъапІу .
42022014	Хъа вахт гъабшиган , Чан вакиларра хъади , Иса , гъюн йивну , суфрайихъ деънийи .
42022015	Исайи дурариз кІуру : — Узу аьзабнакк ккуркьайиз , учвухъди гьаму пасхайин хураг ипІуз гизаф юкІв хъайиз .
42022016	КІуразачвузки , сарун му пасхайин хураг , Аллагьдин Паччагьлугъдиъ гьязур дархьикьан гагьди , ипІидарза .
42022017	Зах гъадабгъну , Аллагьдиз чухсагъул дупну , Исайи кІуру : — Гьаму бисай ва ичв арайиъ пай апІинай ,
42022018	кІуразачвуз : Узу сарун тІумтІарин му чяхир убхъидарза . Узу цІийи чяхир Аллагьдин Паччагьлугъдиъ убхъидиза .
42022019	Хъасин уьл гъадабгъну , Аллагьдиз чухсагъул дупну , думу гьудубтІуру ва , дурарихьна тувну , кІуру : — Му учвхъанди туврайи Йиз жан ву . Узу кІваин алаури , гьамци апІинай .
42022020	Ари гьамци , хябяхъдин хураг ипІбахъан , Исайи хъанара , зах дибисну , кІуру : — Му зах учвхъанди удубзурайи Йиз ифдиинди йитІурайи цІийи йикьрар вуйиз .
42022021	Хъа магьа Узу масу тувуз ккайир Узухъди саб суфрайихъ деъна .
42022022	Инсаниятдин Бай Чаз улупнайиганси гъягъюра , вушра Думу масу туврайи касдин гьял пис хьибди !
42022023	Ученикари чиб-чпихьан , гьамци апІуз ккайир ухькан фуж ву , кІури , гьерхру .
42022024	Дурарин арайиъ , чпикан фуж аьхюр вуш , гьюжатра абхънийи .
42022025	Исайи дурариз гъапи : — Паччгьари чпин халкьариин агъавал апІура , хъа халкьди , чпи хилиъ дючІюркьнайидариз : « халкьдиз уж’вал апІрудар » кІура .
42022026	Учву дицдар дарчва : учвкан фуж аьхюр вуш , варитІан бицІи гъуллугъчиси йихь ва , гьюкумдарвал апІрур гъаравашси йихь .
42022027	Фицики , фуж зиина ву : суфрайихъ гъюн йивну дахънайир , дарш дугъаз гъуллугъ апІурайир ? Суфрайихъ дахънайир зиина даринхъа ? Хъа Узу ичв арайиъ суфрайихъ гъуллугъ апІурайирси аза .
42022028	Учву гьарган Йиз вари дарвалариъ Узухъди гъахьунчва .
42022029	Узуз Йиз Адашди Паччагьвал фици табшурмиш гьапІнуш , гьаци Узура учвуз Паччагьвал табшурмиш апІураза .
42022030	Йиз Паччагьлугъдиъ Йиз суфрайихъ ипІури-убхъидичва ва , тахтниин деъну , Израилин йицІикьюб тухмин суд апІидичва .
42022031	Симон , я Симон ! Магьа иблисдиз учву , сифккан дапІнайи дяхинна харукси , ужур-харжир жара дапІну ккунди а .
42022032	Хъа Узу , яв хъугъвал дурубгри пну , ккарагунза . Узухьна хътакиган , уву яв чвйирин хъугъувал мюгькам апІин .
42022033	Дугъу Исайиз жаваб туву : — Я Агъа ! Увухъди узу дустагъдизра , аьжалназра гъягъюз гьязур вуза .
42022034	Хъа Исайи дугъаз гъапи : — КІуразавуз , Петр , гъи даттли уьъйир дапІну ккудубкІайиз , Узу шубубан аьгъюр дарзуз пидива .
42022035	Исайи давам апІуру : — Узу учву я пул , я тавра , я шаламар хьадарди гьаъруган , учвуз фукІа гьудрубкІуб гъабхьунчвуз ? Дурари : « Ваъ » пну , жаваб тувру .
42022036	Исайи дурариз гъапи : — Хъа гьамус , шлиз пул аш , гьадму гъадабгъри , гьаци — таврара , хъа шлиз адарш , чан палтар масу тувну , ханжал гъадабгъри .
42022037	КІуразачвузки , Уз’ин гьамци дибикІнайибра улубкьиди : « къанунсузарикан вуди гьисаб апІиди » . Гьацира Узкан фу дибикІнаш , дурар вари тамам хьиди , ва магьа аьхирихънара гъюра .
42022038	Дурари гъапи : — Я Агъа ! Лиг , магьа мушваъ кьюб ханжал а . Исайи дурариз : « ЧІяаьн ву » кІуру .
42022039	Хъа хул’ан удучІвну , Иса , Чан аьдат вуйиганси , Елион дагъдиина гъягъюру . Дугъан кьяляхъди ученикарра гъушнийи .
42022040	Йишв’ина гъафиган , Исайи дурариз гъапи : — Тямягьвалариъ адрахьбан бадали ккарагай .
42022041	Хъа Учвра , душвхьан хил хъапІну гатІабхьру кІекІлин манзилиъ кьамкьариина ис духьну , гьамци ккарагуз хъюгъру :
42022042	— Адаш ! Эгер Увуз ккундуш , Узхьан гьаму аьзабнан зах гьадабгъ ! Вушра Йиз ният ваъ , хъа Явуб гъит ибшри .
42022043	
42022044	
42022045	Ккарагбахъан ученикарихьна гъафиган , Исайиз дурар хажалатнаан даахнади рякъюру .
42022046	Ва дурариз кІуру : — Гьаз даахначва ? Гъудужвну , тямягьвалариъ адрахьбан бадали ккарагай .
42022047	Дугъу гьамци кІури имиди , адмийирин саб аьхю гъварч гъюру . Дурарин улихь йицІикьюр ученикдикан сар Ягьуда хьади шулу . Думу Исайиз мак апІуз Дугъаз багахь гъахьи .
42022048	Исайи дугъаз кІуру : — Ягьуда ! Мак апІбиинди Инсаниятдин Бай масу тувранахъа ?
42022049	Исайихъ хъайидариз , му гьял наанди илтІибкІураш дябкъну , Дугъаз кІуру : — Агъа ! Ханжал йивидикІан ?
42022050	Дурарикан сари жугьдарин аьхю маллайин гъаравшиз йивну , арччул иб ктабтІуру .
42022051	Гьадмуган Исайи гъапи : « Гъибтай , чІяаьн ву ! » ва лукІран ибак хил кучну , думу сагъ апІуру .
42022052	Учв дисуз дуфнайи жугьдарин аьхюну маллйириз , Аллагьдин хулан гъаравларин аьхюдариз ва агъсакълариз Исайи гъапи : — Узу дисбан бадали , учву , гъачгъиинаси , ханжларна маргъар хьади удучІвначва !
42022053	Узу учвухъди гьар йигъан Аллагьдин хулаъ шуйза , учву Уз’ина хил за гъапІундайчва . Хъа гьамус , мучІушну гьюкум апІурайи вахт ичв вахт ву .
42022054	Иса , дидисну , жугьдарин аьхюну маллайин хулаз хуру . Петр ярхла-ярхлади дугъан кьяляхъди гъягъюру .
42022055	Гьяятдиъ уч духьнайидар , цІа алапІну , вари сатІиди деиган , Петрра дурарин арайиъ деъру .
42022056	Сар гъараваш дишагьлийи , думу цІихъ деънади дяркъну , дугъаз уччвуйи дилигну , гъапи : — Гьамура Исайихъ хъайидарикан ву .
42022057	Амма Петри : « Узуз Думу аьгъюр дарзуз » дупну , кІул ккадабгъуру .
42022058	Саб бицІи арайилан , Петр дяркъну , дугъаз сар жарарира : « Увура гьадрарикан вува » , — кІуру . Петр , му касдизра : « Ваъ , дарза » пну , инкар шулу .
42022059	Саб сяаьткьан вахт улдубчІвиган , хъана сари ижмишнаан кІуру : — Якьин гьамура Исайихъ хъайир ву , фицики му Галилей уьлкейиан ву .
42022060	Хъа Петри думу касдиз кІуру : — Уву фу кІурашра , аьгъдарзуз . Дугъу му гафар кІури имиди , даттли уьъйир гъапІу .
42022061	Гьадмуган Агъа , илдицну , Петрихьинди гъилигу , ва Петрин Агъайи чаз гъапи гьаму гафар кІваина гъюру : « Гъи даттли уьъйир дапІну ккудубкІайиз , шубубан Узу аьгъюр дарзуз пидива ! »
42022062	Гьадмуган Петр , гьяятдиан удучІвну , дердлуди гъишу .
42022063	Иса дидиснайи адмийир , Дугъ’ин аьлхъюри , Дугъаз йивури гъахьну .
42022064	Дугъан улар гьеркри : « Увуз шли гъивнуш , йипа , эгер Уву пайгъамбар вуш ! » кІури , йивури гъахьну .
42022065	Гьацира Исайиз хъанара жара аьрвалар апІури гъахьну .
42022066	Хъайигъан гвачІинган агъсакълар , жугьдарин аьхю маллйир ва къанунчйир уч духьну , Иса заан диванханайиз гъахуру .
42022067	Дугъхьан гьерхру : — Эгер Уву Месигь вуш , йип учуз ? Дугъу дурариз кІуру : — Узу учвуз гъапишра , хъугъидарчва ;
42022068	Хъа Узу учвуз суал тувишра , Узуз жаваб тувидарчва ;
42022069	Гьамусдихъантина Инсаниятдин Бай кьудратлу Аллагьдин арччул гъвалахъ деъди .
42022070	Хъа вардари Дугъаз кІуру : — Яна Уву Аллагьдин Бай вува , сарун ? Исайи дурариз жаваб тувру : — Учву кІурайиси ву .
42022071	Дурари кІуруки : — Ухьуз сарун фициб шагьидвал лазим вухъа , фицики му гафар ухьуз Мугъан Чан мелзналан гъеерхьунхьуз !
42023001	Хъасин дурари , гъудужвну , Иса Пилатдихьна гъуху
42023002	ва Дугъак гьамцдар тахсрар кирчуз хъюгъю : — Мугъу , Чаз Месигь , паччагь кІури , халкь рякъ’ан адаура , Римдин паччагьдиз налук тувуб дюз дар кІури , гьисаб апІура .
42023003	Пилатди Исайихьан гьерхру : — Уву « жугьдарин Паччагь » вуна ? Исайи жаваб вуди дугъаз кІуру : — Уву гьаци ву кІурава .
42023004	Пилатди жугьдарин аьхюну маллйириз ва халкьдиз гъапи : — Узуз Гьаму Касдик саб тахсирра бихъурадарзуз .
42023005	Амма дурари гужниинди алаурайи : — Дугъу Галилей уьлкейилан ккебгъну гьамина гъяйиз , вари Ягьудия уьлке вуйибси , аьгъювалар улупури , халкьарин арайиъ наразивал ипра .
42023006	Галилейикан деебхьну , Пилатди гьерху : — Му Галилейин агьали вуйинхъа ?
42023007	Хъа Иса Гьироддин вилаятдиан вуйиб аьгъю гъабшиган , Пилатди Иса гьадму йигъари Ерусалимдиъ айи Гьироддихьна гьаъру .
42023008	Иса гъяркъиган , Гьирод гизаф шад шулу . Дугъаз ухдитІан Думу рякъюз ккунди айи , гьаз гъапиш дугъаз Исайикан гизафдар деерхьнайи ва Дугъкан саб аьламат рябкъюз миж кади айир вуйи .
42023009	Гьиродди Исайиз гизаф суалар туври гъахьну , амма Дугъу саб жавабра тувундар .
42023010	Жугьдарин аьхюну маллйирина аьлимари , гъудужвну , гужниинди Иса тахсиркар апІурайи .
42023011	Гьиродна чан эскрар , Дугъ’ина аьрвалар хури , кялхъру . Исайиин паччгьаринсдар палтар алахьну , Пилатдихьна кьяляхъ гьаъру .
42023012	Ва гьадму йигъан Гьиродна Пилат дустар шулу ; улихьди дурар чиб-чпихъди душманвалиъ ади гъахьнийи .
42023013	Пилатди , аьхюну маллйиризна гьюкумдрариз ва халкьдиз дих дапІну ,
42023014	гъапи : — Учву гьаму Кас , халкь рякъ’ан адаурайирси гьисаб дапІну , узухьна гъахунчва . Хъа магьа , ичв улихь ахтармиш дапІну , узуз гьаму Касдик учву кІуру саб тахсирра гъибихъундарзуз .
42023015	Ва Гьироддизра гъибихъундар , узу Му дугъахьна гьаунза ва Мугъак йикІбаз лайикьлу вуйи саб тахсирра дибихънадар .
42023016	Гьаддиз , жаза тувну , Му деетидиза .
42023018	Гьадмуган вардари сабси чІигъар апІуз хъюгъру : — Дугъаз аьжал , хъа учухьна Варава деет .
42023019	Варава , шагьриъ гъалабулугъ ипбаз ва адми йивну йикІбаз лигну , дустагъдиъ итнайир вуйи .
42023020	Пилатди хъанара , Иса деетуз ккунди , чан сес за апІуру ,
42023021	хъа дурари : « Хачрак карс , хачрак карс Думу ! » — кІури , чІигъар апІуйи .
42023022	Пилатди шубубпи ражари гьерхру : — Исайи фу чІурувал дапІнахъа ? Узуз Мугъак йикІбаз лайикьлу вуйи саб тахсирра гъябкъюндарзуз , гьаци вуйиган , Мугъаз саб бицІи жаза тувну , деетидиза .
42023023	Амма мушв’ин уч духьнайидари зарбди чІигъар апІури , Иса хачрак карсуб ккун апІурайи , ва дурарин чІигъар гъалиб шулу .
42023024	Пилатди гьадрари кІуруси апІуз гьял апІуру :
42023025	Шагьриъ гъалабулугъ ипбазна адми йикІбаз лигну дустагъдиъ итнайи Варав деетуру , хъа Иса дурарин ихтиярназ тувру .
42023026	Иса гъахуз хъюгъиган , рякъюъ чан хутІлиан гъюрайи сар Симон кІуру Киринеяйин агьали гьахъру . Дурари , Иса карсру хач дугъан кьял’ин иливну , думу гъабхуз гъитру .
42023027	Исайин кьяляхъди гизаф адмийир ва Дугъахъ зарбди ишурайи дишагьлийир гъягъюру .
42023028	Исайи , дурарихьинди илтІикІну , гъапи : — Ерусалимдин дишагьлийир ! Узухъ мишанай , хъа учвухъ ва ичв веледарихъ ишай .
42023029	Гьамци кІуру йигъар гъюра : « велед даршлудар , бицІир дархьидар ва нана тутрувдар хушбахтаврар ву ! »
42023030	Гьадмуган дагълариз : « уч’ина ахьай » , хъа тепйириз : « учу элеркай » пуз хъюгъдичва ,
42023031	адмийири ужур касдиз гьамцдар чІуру ляхнар апІурайган , дурари чІуру касариз фицдар ляхнар апІуйкІан ?
42023032	Исайихъди сатІиди дариз зигбан бадали , кьюр гъачагъра хурайи .
42023033	« Келле » кІурушв’ина гъафиган , Иса ва гъачгъар , сар Исайин арччул , тмунур — гагул терефназди хачарик карсру .
42023034	Хъа му арайиъ эскрари , тупут ипри , Дугъан палтар пай апІурайи .
42023035	Халкь лигури дийигънайи . Дурарин гьякимдрар Дугъ’ин аьлхъюрайи : — Жарадар уьрхюри гъахьну , гъит Чав Учв уьрхри , эгер Думу Аллагьди кадагънайи Месигь вуш .
42023036	Эскрарира , Исайиз люкьнар апІури , Дугъан багахьна гъюри , кІвантІарихьна сирке хуйи
42023037	ва гьамци кІуйи : « Эгер Уву жугьдарин паччагь вуш , Яв Уву уьрх » .
42023038	Дугъан кІулихъ « Му жугьдарин паччагь ву » дибикІнайиб кебхнийи .
42023039	Исайихъди дариз дизигнайи гъачгъарикан сари Дугъаз чІуру гафар апІурайи : — Эгер Уву Месигь вуш , Увура , учура уьрх .
42023040	Тмунури чан юлдшиз кІуру : — Увуз Аллагьдихьан гучІ шуладарнуз , увузра гьациб жаза тувнайиган ?
42023041	Ухьуз гьякьди жаза тувна , гьаз гъапиш ухьуз ихь тахсрариз лайикь вуйиб гъурубкьунхьуз , хъа Мугъу саб чІуру ляхинра гъапІундар .
42023042	Хъа Исайиз кІуру : — Уву Яв Паччагьлугъдиз гъафиган , узу кІваин апІина , Иса !
42023043	Исайи дугъаз гъапи : — Гьякьди кІуразавуз , гъи Узухъди женнетдиъ хьидива .
42023044	Лисундин вахт вуйи . Сабпну вари уьлкейиин сяаьт шубубдизкьан мучІушин улубчІвнийи .
42023045	Ригъдин акв хътабтІу ва Аллагьдин хулаъ Гирамишвахь гьибхнайи чарч гьацІкьял’ансина гъячІябгъю .
42023046	Исайи зарбди гьарай гъапІу : — Адаш ! Йиз рюгь Яв ихтиярназ тувраза . Ва гьамци дупну , Дугъан нефес хътубтІу .
42023047	Гьаму гъябкъю эскрарин юзбашийи , Аллагьдин ад за дапІну , гъапи : — Дугъриданна , гьаму Кас марццир вуйиштІан !
42023048	Гьаму тамашайиз лигуз уч духьнайидар , душвахь гъабшиб дябкъну , чпин мухрар убччвури , алдагъуру .
42023049	Иса аьгъюкьандар вари ва Дугъахъди гъахьи Галилей уьлкейианмина гъафи дишагьлийир , ярхлаанси дийигъну , мидиз лигурайи .
42023050	Гьадму арайиъ Юсуф кІуру сар гъяни ва гьякьлу вуйи , заан диванханайин иштиракчи ,
42023051	дидин къарарихъди рази дарши кас гъюру . Думу Аллагьдин Паччагьвализ ккилигурайи Ягьудия уьлкейин Аримафей кІуру шагьриан вуйи .
42023052	Пилатдихьна душну , дугъу Исайин беден чахьна тувуб тІалаб гъапІнийи .
42023053	Дугъу Исайин беден хачракан кадабгъну , иригъян гъибиржну , гъарзуъ дапІнайи ва гьелелиг фужкІа кивнадру накьвдиъ ивру .
42023054	Жвуми йигъ вуйи , султ йигъ улубкьуз багахь шулайи .
42023055	Исайихъди Галилей уьлкейиан гъафи дишагьлийирра , накьвдихьна дуфну , Исайин беден фици ивнаш , лигуру .
42023056	Хъасин хулариз хътаку , дурари ицци ниъ хъайи аьтрарна ягъар гьязур гъапІу , хъа султ йигъан , Къанундиъ улупнайиганси , дурар фаракьат гъахьи .
42024001	Чпи гьязур дапІнайи аьтрин ниъ хъайи ягъарра хьади , элгьет йигъан , ахсрарихъди , гьадму дишагьлийир хъана накьвдихьна гъягъюру .
42024002	Хъа дурариз майит айи хьарахь гьипнайи гъван гьидипнади рябкъюру ,
42024003	накьвдизди учІвиган , дурариз Агъа Исайин беден гъибихъундар .
42024004	Дурари , мид’ин мюгьтал духьну , фикрар апІури имиди , сабпну дурарин улихьна вацІрацІар апІру палтар али кьюр жви ачмиш шулу .
42024005	Дурари гучІбаан ис алахъдариз кІуру : — Учву чІивир гъачІидарин арайиъ гьаз агурачва ?
42024006	Думу мушваъ адар . Думу чІиви гъахьну . Дугъу , гьеле Галилей уьлкейиъ имиди фици гъапнийиш , кІваин апІинай :
42024007	« Инсаниятдин Бай гунагькрарин хилиз тувди , дариз зигиди , хъа шубудпи йигъан чІиви хьиди » .
42024008	Гьадмуган Исайин му гафар дурарин кІваина гъафи .
42024009	Кьяляхъ хътаку дишагьлийири ( мурарин арайиъ Магдалайиан вуйи Мар’ям , Югьанна , Якьубдин дада Мар’ям ва дурарихъди хъади гъаши жарадарра айи ) мидкан йицІисар ученикдиз ва миди вуйидариз хабар дебккру .
42024010	
42024011	Ученикари , му гафар ичІидарси гьисаб дапІну , дурарихъ хъугъундайи .
42024012	Хъа Петр гъудужвну , жаргъну накьвдихьна гъушу ва душваъ ис алахъну гъилигуриз кафнартІан гъяркъюндар ва , мид’ин мюгьтал духьну , кьяляхъ хътаку .
42024013	Гьадму йигъан ученикарикан кьюр Ерусалимдихьан кьюб сяаьтнан рякъюн манзилнаъ айи Эммаус кІуру гъулаз гъягъюрайи .
42024014	Дурарра Исайиин улукьу гьядисйирикан улхурайи .
42024015	Чиб-чпихъди улхури фикрар апІурайи вахтна , багахь духьну , Исара дурарихъди гъягъюз хъюгъю .
42024016	Чпин улар йитІнайиси , дурариз Иса аьгъю гъахьундар .
42024017	Дугъу дурарихьан гьерху : — Учву , рякъди фтикан улхурачва ? Дурар пашманди дийигъу .
42024018	Дурарикан Клеоп кІуру сари Дугъаз жаваб туву : — Му йигъари Ерусалимдиъ гъабшиб душваз гъафидарикан сар Уву вува аьгъдрур , дарин !
42024019	Исайи дурариз гъапи : — Фтикан ? Дурари Исайиз кІуру : — Аллагьдин ва вари халкьдин улихь , ляхнариъ ва гафнаъ кьувватлу пайгъамбар вуйи Назаретдин Исайикан .
42024020	Думу жугьдарин маллйирина гьюкумдрари тахсиркар дапІну , хачрак карсну дариз зигуз гъитну .
42024021	Хъа учу , Думу Израилин халкь азад АпІрур ву кІури , умуд апІурайча , хъа гьамус , магьа шубуд йигъ ву гьамциб гьядиса дубхьну .
42024022	Хъа гъи ич дишагьлийирикан сакьюдари учу мюгьтал гъапІну : дурар гвачІнин ухди Исайин накьвдихьна гъушиган ,
42024023	дурариз Дугъан беден гъибихъундар ва хъадакну гъафидари , Думу чІиви гъахьну кІури , хабар дебккрайи , гьадина гъафи малайикарра гъяркъюнчуз кІури , ктибтура .
42024024	Ичдарикан сакьюдар накьвдихьна гъушиган , дураризра гьадму дишагьлийириз гъяркъдар гъяркъну , амма Дугъан беден гъябкъюндар .
42024025	Гьадмуган Исайи дурариз гъапи : — Агь , пайгъамбрари гъапидарихъ хътругъру ахмакьар ва кІван кагьалсузар !
42024026	Месигьди гьацдар аьзабар гъизигхъантІан , Думу Чан гьяйбатнаъ учІвидар , дупнадаринхъа ?
42024027	Хъасин Исайи , Мусайилан ккебгъну , вари пайгъамбрари Чакан Гирами китабариъ дидикІнайидарин гьякьнаан дурар гъаври тІаъру .
42024028	Дурар чпи гъягъюрайи гъулаз багахь гъашиган , Исайи Чаз дилинтина гъягъюз ккунди айиганси улупури гъахьну .
42024029	Хъа дурари Дугъаз гъапи : — Учухъди дерг , йигъ хябяхъ шула . Исара гьадму гъулаъ дурарихъди гъузру .
42024030	Дурарихъди суфрайихъ гъюн йивну деънайиган , Исайи , уьл гъадабгъну , Аллагьдиз баркаллагь дупну , гьудубтІуру ва дурариз пай апІуру .
42024031	Гьадмуган дурарин улар ачмиш шулу ва дурариз Думу Иса вуйиб аьгъю шулу , хъа Думу дурарин улариккан дургру .
42024032	Хъа дурари чпи-чпиз кІуру : — Дугъу рякъюъди ухьухъди улхруган ва Гирами китабариъ дибикІнайибдин гъаврикк ккаъруган , ихь юкІвар ургури гъахьундайинхъа ?
42024033	Гьадму сяаьт гъудужвну , дурар Ерусалимдиз хътакуру ва йицІисар вакиларна имбудар сатІиди ади дихъуру .
42024034	Дурари : « Агъа дугъриданра чІиви гъахьну ва Симондиз ачмиш гъахьну » , кІурайи .
42024035	Хъа мурарира , рякъюъ чпиин улуркьдар ва , уьл гьудубтІруган , чпиз Думу фици аьгъю гъахьнуш , ктитуру .
42024036	Мурар мидкан улхури имиди , Иса Учв дурарин арайиъ ачмиш шулу ва Дугъу : « Учвуз мясляаьт ибшри ! » кІуру .
42024037	Дурари , аьжайиб духьну ва гучІ кабхъну , чпиз рюгь рябкъюра пну , хиял гъапІу .
42024038	Хъа Исайи дурариз гъапи : — Гьаз аьжайиб духьначва ва дицдар хиялар ичв юкІвариъ гьаз учІвра ?
42024039	Йиз хиларизна ликариз лигай : Му Узу вуза , хил кучри ва лигури Узу ахтармиш апІинай , рюгь жан хъайиб ва кІурбар айиб шулдар .
42024040	Гьамци дупну , Исайи дурариз чан хилар ва ликар улупуру .
42024041	Хъа дурар шадвалиан мегьел хътругъри ва мюгьтал шули айиган , Дугъу дурариз гъапи : — Мушваъ фициб-вушра ипІруб аничв ?
42024042	Дурари Исайихьна гъубжу балугъин пай гьачІабккуру .
42024043	Исайи , дурариз рябкъюри , ипІуру
42024044	ва кІуру : — Узу учвухъди хъимиди , учвуз гъаписи , Узкан Мусайин къанундиъ , Пайгъамбрарин китабдиъ ва гьацира Мяълийирин китабдиъ дибикІнайиси , Йиз кІул’ина гъюз ккайидар вари тамам духьну ккундийи .
42024045	Гьадмуган Дугъу Гирами китабариъ дибикІнайибдин гъаври ахъбан бадали , дурарин фагьум ачмиш апІуру .
42024046	Хъасин дурариз гъапи : — Гирами китабариъ дибикІнаки , Месигь аьзабарикк ккуркьди ва , дукІну , шубудпи йигъан чІиви хьиди
42024047	ва , вардари чпин гунгьар гардандиъ дисруси , Аллагьди чпилан хил алдабгъруси , Ерусалимдилан ккебгъну варишвариъ Йиз ччвурнахъан Ужувлан хабар рабгъиди .
42024048	Магьа гьаци хьузра гъабшибдин учву шагьидар вучва .
42024049	Хъа Узу Йиз Адашди учвуз тувурза дупнайиб гьамус тувдизачвуз . Учву , аьршариан учвухьна кьувват рубкьайиз , Ерусалим шагьриъ гъузай .
42024050	Хъасин Исайи дурар шагьриан адаъну , Вифанияйихьнакьан хъади гъюру ва , Чан хилар за дапІну , дурариз ужувлар ккун апІуру .
42024051	Дурариз ужувлар ккун апІури айи арайиъ , Иса , ученикарихьан гьудучІвури , завуз за шулу .
42024052	Дурари , жилиина ахьну , Дугъаз икрам апІуру , хъасин зурба шадвалиинди Ерусалимдиз хътакуру
42024053	ва , гьаммишан Аллагьдин ад за апІури , Аллагьдин хулаъ гъузру .
43001001	Сифте Гаф айи , Гаф Аллагьдихь хьайи , Гаф Аллагь вуйи .
43001002	Думу сифте Аллагьдихь хьайи .
43001003	Вари Гьадгъуланмина гъабхьну ва , Думу дарди , арайиз дуфнайибдик , фукІара арайиз гъафундар .
43001004	Уьмур Гьадгъаъ а , ва гьадму уьмур инсаниятдиз акв ву .
43001005	Аквну мучІушнаъ акв тувру ва мучІушнахьан акв ккабгъуз шулдар .
43001006	Аллагьди Ягь’я кІуру ччвур али адми гьаъру .
43001007	Думу Акв улупуз , Акв Месигь вуди , Гьадгъулантина вари хъугъбан бадали , гьаур вуйи .
43001008	Думу учв Акв дайи , амма Аквнан гьякьнаан шагьидвал апІуз гьаънайир вуйи .
43001009	Гьякьикьи Аквну му дюн’яйиз гъюру гьарсар касдиз аьгъювалар тувру .
43001010	Думу , Чав арайиз гъабхи му дюн’яйиз гъафну , хъа му дюн’яйиндариз Думу кьабул гъахьундар .
43001011	Думу жвувандарихьна гъафну , хъа жвувандари Думу гьясбикк гъапІундар .
43001012	Учв кьабул гъапІдариз ва Чан ччвур дибисну хъугъдариз Дугъу дурар Аллагьдин веледар хьувал багъиш гъапІну .
43001013	Дурар инсанарин ниятариинди , ясана адмийириз ккун гъабшиган бабкан шлудар дар . Думу веледар Аллагьдихьан ву .
43001014	Гаф Инсандиз илтІикІуру ва ухьухъди яшамиш шулу . Ухьуз Дугъан Аллагьвалин зурбавал ва кьувват гъябкъюнхьуз , масанвали ва гьякьвали ацІнайидар — Дугъаз дурар , Адашдихъ хъайи сар Бай вуди хьпаз гъурукьну .
43001015	Дугъкан адмийириз Ягь’яйи хабар дебккру : « Магьа Думу узу учвуз кІурайир : „ Думу , йиз кьяляхъди Гъюрайир , узутІан заан ву , гьаз гъапиш Думу узу хьайиз айир ву “ » .
43001016	Дугъан абцІнайи ужувлиинди ухьуз ужувлахъди уж’вал гъабхьунхьуз .
43001017	Аллагьди ухьуз Къанун Мусайилантина тувну , хъа ужувларна гьякьвал Месигь Исайиланмина гъафидар ву .
43001018	Зат саризра Аллагь гъяркъюндар , Думу ухьуз анжагъ Аллагьди , хъайина-хътру сар Бали , гьарган Чан Адашдихъди хъайири , ачмиш гъапІну .
43001019	Магьа Ягь’яйин шагьидвал . Жугьдари Ягь’яйихьан , уву фуж вува , кІури , гьерхуз Ерусалимдиан чпин маллйир ва левитар гьаиган ,
43001020	Ягь’яйи дурариз ачухъди жаваб тувру : « Месигь Узу дарза » .
43001021	— Хъа дици вуш , уву фуж вува ? — гьерхру дурари . Уву Ил’яс вуна ? — Ваъ . — Уву пайгъамбар вуна ? — Ваъ .
43001022	— Хъа уву фуж вува ? — давам апІуру гьерхувал дурари . — Учу гьаъдариз учу жаваб тувну ккунду . Уву фуж вуди гьисаб апІурава ?
43001023	— Узу , Ишая пайгъамбри гъапиганси : « „ Агъайиз рякъ диш апІинай ! “ кІури , ичІи чюлиъ атІабгу дих вуза » .
43001024	Гьадмуган фарисйири гьаънайидари
43001025	Ягь’яйихьан гьерхру : « Хъа уву я Месигь , я Ил’яс , ясана пайгъамбар даруган , уву халкь гьаз штуан апІурава ? »
43001026	— Узу учву штуан апІураза , — кІури , Ягь’яйи дурариз жаваб тувру , — хъа ичв арайиъ Адми а . Думу учвуз аьгъдарчвуз .
43001027	Думу узутІан кьанди гъюрашра , узу Дугъан шаламарин гъахмйир гъядарчузкьан лайикь дарза .
43001028	Му вари Ягь’яйи халкь штуан апІури гъаши Ярдан нирин тмуну гъирагъдихъ хъайи Вифания кІурушваъ гъабхьнийи .
43001029	Хъайигъан Ягь’яйиз чахьинди гъюрайи Иса рякъюру ва кІуру : « Магьа , дюн’яйин гунгьар Чаина гъадагъуз ккайи Аллагьдин Агълиж гъюра .
43001030	Думу узу Чакан : „ Думу йиз кьяляхъди Гъюрайир узутІан заан ву , гьаз гъапиш Думу узу шайиз Айир ву “ , — Гъапир ву .
43001031	Думу фуж вуш , узузра аьгъдайзуз , амма узу , Месигь Израилиз аьгъю ишри пну , халкь штуан апІуз дуфнайир вуза » .
43001032	Ягь’яйи гьацира гъапи : « Узузра Думу Месигь вуйиб аьгъдайзуз , хъа штуан апІуз узу Гьаури гъапунзуз :
43001033	„ Шлиина-вуш Гирами Рюгь ис шули рякъидивуз ва Гьадгъуин гъузди . Ари Гьадмунур хьиди Гирами Рюгьнахьди адмийир цІийи Алаърур “ . Узуз гьаци рябкъюзра гъябкъюнзуз : Гирами Рюгь луф жюрейиинди Гьадгъуина аьршариан гъафнийи .
43001034	Магьа узу адмийирин улихь шагьидвал апІураза : Ари Гьадму ву Аллагьдин Бай » .
43001035	Хъайигъанра Ягь’я , чан кьюр ученикра хъади , гьадушв’ин алди шулу .
43001036	Багхьантина гъярайи Иса дяркъну , Ягь’яйи кІуру : — Лигай , магьа Аллагьдин Агълиж !
43001037	Дугъан му гафар гъеерхьу ученикар Исайин кьяляхъди гъягъюру .
43001038	Иса кьяляхъинди илтІикІуру ва , дурар дяркъну , гьерхру : — Фу ккундучвуз ? — Я Рабби ! ( Му илтІибкІиган « Мялим » кІуру гаф ву . ) Уву наан яшамиш шулава ? — пну гьерхру дурари Исайихьан .
43001039	— Узухъди гъачай , ва учвуз рябкъидичвуз , — гъапи Исайи . Дурар Исайихъди гъягъюру . Думу яшамиш шулайишв дябкъну , дурар хябяхъдиз Гьадгъахь гъузру . Сяаьт юкьбарихьна вуйи .
43001040	Ягь’яйин гафарихъ хъебехъну Исайихъди гъушу кьюрикан сариз Андрей кІуйи , думу , чаз Петр кІури шлу Симондин чве вуйи .
43001041	Дугъу , гьадму сяаьт чан чве Симон дагну , дугъаз кІуру : — Учуз Месигь гъидихъунчуз ! ( Му илтІибкІиган « Христос » — « Аллагьдихьан вуйир » кІуру гаф ву . )
43001042	Андрейи думу Исайихьна хъади гъюру . Иса дугъаз дикъатлуди лигуру ва кІуру : — Уву Югьаннайин бай Симон вува . Увуз Кифа , яна Петр кІуру хьиди . ( Жугьуд чІалниинди « Кифа » ва грек чІалниинди « Петрос » « Гъван » кІуру гаф ву . )
43001043	Хъайигъан Исайи Галилей уьлкейиз гъягъюз кьаст апІуру . Дугъаз Филип алахъуру : — Узухъди гъач ! — кІуру дугъаз Исайи .
43001044	Филипра Вифсайдайиан — Андрейинна Петрин гъахи шагьриан — вуйи .
43001045	Филипди Нафанаил агуру ва кІуру : — Учуз , Мусайи чан Къанундиъ шликан дибикІнаш ва пайгъамбрарира шликан дибикІнаш , Гьадму гъидихъунчуз . Думу Назарет шагьриан Юсуфдин бай Иса ву .
43001046	— Назаретдиан ? Назаретдиан фукІа ужуб удубчІвур кІурана ? — наразиди кІуру Нафанаили . — Гъач гъягъюхьа , ва уву лигара , — кІуру дугъаз Филипди .
43001047	Чахьна гъюрайи Нафанаил гъяркъиган , Исайи дугъкан гьамци кІуру : — Магьа , затра кучІал ва цІарувал ктру , чан дугъри израилжви .
43001048	— Увуз узу наънан аьгъявуз ? — гьерхру Нафанаили . — Узкан увуз Филипди ктибтайиз улихьна Узуз уву инжирин гьарикк гъяркъюнзуз , — пну , жаваб туву дугъаз Исайи .
43001049	— Агъа ! Уву Аллагьдин Бай вува — Израилин Паччагь ! — гьевесниинди гъапи Нафанаили .
43001050	— Уву Узухъ гьаддиз хъугъунва , Узуз уву инжирин гьарикк гъяркъюнзуз гъапну кІури ? Хъа увуз мутІан бегьем артухъ аьламатар рякъидивуз .
43001051	— Исайи давам апІуру : — Гьякьлу вуйи гьякь кІуразачвуз : учвуз завар гьатІарццури ва Аллагьдин малайикар Инсаниятдин Бал’ина ис-за фици шулуш , рякъидичвуз .
43002001	Кьюд йигълан Галилей уьлкейин Кана шагьриъ сумчир шулу . Душваъ Исайин дадара айи .
43002002	Сумчриз Исайиз ва Дугъан ученикаризра теклиф вуйи .
43002003	Хялари вари чяхир гъубхъиган , Исайин дадайи Дугъаз кІуру : — Мурарин чяхир имдар .
43002004	— Уву гьаз кІурава Узуз дици ? — жаваб тувру дугъаз Исайи . — Йиз вахт мегьел улубкьнадар .
43002005	— Дугъу фици гъапиш , гьаци апІинай , — гъапи Исайин дадайи кюмекчйириз .
43002006	Гьадушвахь жугьдари чпин диндихъди жикІувалариз ишлетмиш апІури шлу йирхьуб гъвандин латар хьайи , дурарикан гьарубдиъ кьюб-шубуб гаргун шид гъябгъюйи .
43002007	— Латар штухьди ацІай , — кІуру Исайи кюмекчйириз . Дурарира латар даргариккнакьан штухьди ацІру .
43002008	— Гьамус сацІиб шид удубзну , мярака кІули гъабхрурихьна гъайибхай , — гъапи Исайи .
43002009	Мярака кІули гъабхрури чяхриз илтІибкІнайи штук ниъ капІру . Дугъаз чяхир гьапІруб-вуш аьгъдайи , хъа кюмекчйириз аьгъяйи .
43002010	Мярака гъабхрури , жамраз дих дапІну , кІуру : — Адмийири хялариз сифте ужуб чяхир гьивру , хъасин вари пиян гъашиган , чІуруб хуру . Хъа уву ужубсиб чяхир гьамусдиз гьаз гъибтнава ?
43002011	Му Исайи Галилей уьлкейиъ айи Канайиъ улупу аьламатарикан сабпи аьламат вуйи . Гьамдиинди Дугъу Чан зурбавал улупнийи ва Дугъан ученикар Дугъахъ хъугънийи .
43002012	Гьамдихъан Иса Кафернагьум шагьриз гъягъюру . Дугъахъди Чан дада , чвйир ва ученикарра хъайи . Дурарин душваъ сякьюдар йигъар шулу .
43002013	Жугьдарин Пасхайин машквар багахь шулайиган , Иса Ерусалим шагьриз гъягъюру .
43002014	Душваъ Аллагьдин хулан гьяятдиъ учІвиган , Дугъаз малар , марччар ва луфар масу туврайидар ва пулар гьюдюхрударра рякъюру .
43002015	Исайи , тІурнарикан гъирмаж дапІну , дурар вари гьадушв’ан чпин малар-марччарра хьади утІурккуру , пул гьюдюхрударин пулар даргъуру ва устлар ккитІикІуру .
43002016	Дугъу луфар масу туврайидариз гъапи : — Мурар милин дургин апІинай ! Йиз Адашдин хал базариз миилтІибкІанай !
43002017	Гьаму вари гъабхьиган , Исайин ученикарин Гирами китабарик дидикІнайи гьамцдар гафар кІваина гъюру : « Яв Хулахьна вуйи ккунивали Узу цІаси ургиди » .
43002018	Мушв’ин жугьдарин гьюкумдрар гъедергуру . — Увуз гьамцдар апІуз ихтияр айивал фициб аьламатниинди улупидива ? — гьерхру дурари .
43002019	— Му Аллагьдиз ккарагру хал учву дабгъай , хъа Узу думу шубуд йигъан айитІ дивурза , — дурариз жаваб вуди гъапи Исайи .
43002020	— Му Аллагьдин хал диври инсанар ягъчІвурна йирхьуд йисан гъилихну , хъа Уву шубуд йигъан дивдина ? ! — гъапи жугьдари .
43002021	Исайи Аллагьдин хулкан улхурайиб Чан бедендикан кІурайивал вуйи .
43002022	Иса , дукІну , шубудпи йигъан чІиви гъашиган , Дугъу гьамдикан дупнайи гафар Дугъан ученикарин кІваина гъафнийи , ва дурар Гирами китабарихъ ва Исайихъ хъугънийи .
43002023	Иса Ерусалимдиъ Пасхайин машквраъ айи вахтна , Дугъу улупу аьламатар дяркъну , гизафдар Дугъахъ хъугънийи .
43002024	Хъа Учв , Иса , саринна ихтибарнаъ учІвдайи , гьаз гъапиш Дугъаз инсанар ужуди аьгъяйи .
43002025	Исайиз адмийирин хасиятарикан шли-вуш ктитувал лазим дайи , фицики Дугъаз гьарсар касдин кІваъ айиб аьгъяйи .
43003001	Фарисйирин арайиъ жугьдарин гьякимарикан сар Никодим кІурур айи .
43003002	Йишвну Исайихьна дуфну , дугъу кІуру : — Мялим ! Учуз уву Аллагьдихьан дуфнайи Мялим вуйиб аьгъячуз , фицики Уву апІрусдар аьламатар , эгер Аллагь Увухъди хътайиш , сарихьанра апІуз даршлийи .
43003003	Исайи дугъаз жаваб вуди кІуру : — Гьякьлу вуйи гьякь кІуразавуз : анжагъ учв цІийикІултІан бабкан гъаширихьантІан Аллагьдин Паччагьлугъдиъ учІвуз хьибдар .
43003004	— Аьхю адмийихьан хъана бабкан хьуз фици шулухъа ? Думу , сабансана чан дадайин фуниъ учІвну , хъана бабкан даршулда ? — кІуру Дугъаз Никодимди .
43003005	Исайи дугъаз жаваб туву : — Гьякьлу вуйи гьякь кІуразавуз : фуж штуан ва Гирами Рюгьнахьан цІийикІултІан бабкан дархьиш , дицирихьан Аллагьдин Паччагьлугъдиъ учІвуз хьибдар .
43003006	Бедендикан бабкан шлуб беден ву . Анжагъ Гирами Рюгьнакан рюгьтІан бабкан шулдар .
43003007	Узу увуз : учву цІийикІултІан бабкан духьну ккунду , гъапну кІури , мюгьтал махьанай .
43003008	МикІ ккунишвахъинди хъивру . Увуз дидин сес ебхьурувуз , хъа думу наанди ва наънан хъивраш , аьгъю шулдарвуз . Гирами Рюгьнакан бабкан гъаширра , ари гьаци ву .
43003009	— Дици фици хьуз мумкин ву ? — пну , гьерху Никодимди .
43003010	— Уву Израилин мялим вуди , гьамцдар шей’арикан аьгъдарнуз ? — жаваб тувру дугъаз Исайи . —
43003011	Гьякьлу вуйи гьякь кІуразавуз : Учу кІурача Учуз аьгъюбдиан ва шагьидвал апІурача гъябкъюбдикан . Хъа учву Учу шагьидвал апІурайибдихъ хъугърадарчва .
43003012	Эгер Узу учвуз му дюн’яйинубдикан кІурайиган учву хъугърадарш , хъа аьршаринубдикан гъапиш , фици хъугъдичвахъа ?
43003013	Гьич саркьана аьршариз за гъахьундар , гьадушв’ан жилиина ГъафиртІан — Инсаниятдин БайтІан гъайри .
43003014	ИчІи чюлиъ Мусайи фици битІ ягъалди гакІвлик кибтІну дебккнуш , гьаци Инсаниятдин Байра хамхрик карсну хьиди ,
43003015	Дугъахъ хъугъу гьарсариз зат ккудудубкІру уьмур хьпан бадали .
43003016	Аллагьдиз дюн’я гьаци ккун гъабхьнуки , Дугъу Чан айи-адру сар багъри Бай , Дугъахъ хъугъну , гьарсар кас дукІну даришри , хъа зат ккудудубкІру уьмур ибшри пну , гьаъну гъурбан гъапІну .
43003017	Аллагъди Чан Бай дюн’яйиз , дидин диван апІуз ваъ , хъа Гьадгъулантина дюн’я дюбхну хьуз гьаъну .
43003018	Дугъахъ хъугънайирин диван апІидар , хъа фуж Дугъахъ хъугъундарш , сарун диван гъапІу мисал ву , гьаз гъапиш думу Аллагьдин багъри Балихъ хъугъундар .
43003019	Диван апІувал гьаддиъ аки , дюн’яйиз акв гъафну , хъа адмийириз аквтІан мучІушин артухъди ккун гъабхьну , гьаз гъапиш дурарин ляхнарра чІурудар ву .
43003020	Фицики чІуруб апІурайи гьарсар касдиз акв даккун шулу ва , чан чІуру ляхнар ашкар даришри пну , думу аквнахьна гъягъюрдар .
43003021	Хъа гьякьвалиинди апІрур , чан ляхнар ашкарди хьуз , аквнахьна гъягъюру , гьаз гъапиш дугъан дурар Аллагьдиъди дапІнайидар ву .
43003022	Мидхъантина Иса , Чан ученикарра хъади , Ягьудия уьлкейин ругариина гъюру ва , душваъ гьадрарихъди яшамиш шули , дурар штуан апІури гъахьну .
43003023	Гьадму вахтна Ягь’яра Салим кІурушвахь хьайи Энондиъ адмийир штуан апІури шулу , гьаз гъапиш душваъ шид гизаф айи ва дина штуан хьуз хайлин халкь гъюри гъахьну .
43003024	Му Ягь’я дустагъдиъ итайиз гъабхьиб вуйи .
43003025	Гьадмуган Ягь’яйин ученикарикан сакьюдари жугьдарихъди штуан хьпан гьякьнаан гьюжат ккебгъру ,
43003026	ва дурари Ягь’яйихьна дуфну гьерхру : — Мялим , кІваинди иминуз , увухъди Ярдан нирин тмуну гъирагъдихъ гьуркьу , уву Чакан ктибту Гьадму Кас ? Магьа , Дугъу адмийир штуан апІура ва Дугъахьна вари гъюра !
43003027	— Адмийихьан анжагъ чаз аьршариан улупубтІан апІуз даршул , — пну , жаваб тувру Ягь’яйи . —
43003028	Узу учвуз : „ Узу Месигь дарза , хъа узу Аллагьди Дугъаз рякъ ккабалгуз гьаънайир вуза “ , — гъапибдин шагьидар вучва .
43003029	Швушв анжагъ швушв хурайириз ву , хъа дугъахъ хъебехъну , дугъу гъапиб апІурайир швушв хурайирин дуст ву . Швушв хурайирин дих кубкІиган , шад шулу : узура гьаци шадвали ацІназу .
43003030	Фицики Дугъан ад машгьур ва аьхю дубхьну ккунду , хъа йизуб — цІиб шула ва аьхирихъна гъюра .
43003031	Аьршариан Гъафир гьаму дюн’яйиин алидартІан зина ву , хъа му дюн’яйиин алидар гьаму дюн’яйиндартІан дар , ва дурар му дюн’яйин ляхнарикантІан улхурира шулдар . Аьршариан Гъафир варитІан заан ву .
43003032	Дугъу Чаз гъеебхьубдикан ва гъябкъюбдикан кІура , аммаки адмийири Дугъан шагьидвал кьабул апІурадар .
43003033	Дугъан гафар кьабул апІурайир гьякь Аллагь вуйивалихъ хъугъра .
43003034	Фицики Аллагьди Гьаънайир Аллагьдин гафариинди улхура , гьаз гъапиш Аллагьди Дугъаз бегьем Гирами Рюгь тувна .
43003035	Адашдиз Чан Бай масанди ву ва гьаддиз варибдиин гьюкум Дугъан хилиз тувна .
43003036	Аллагьдин Балихъ хъугънайириз зат ккудудубкІру уьмур хьибди , хъа Дугъахъ хътругъуриз дициб уьмур рябкъидар ва дицириин гьаммишандиз Аллагьдин хъял хьибди .
43004001	Фарисйириз Ягь’яйизтІан Исайиз артухъди ученикар ва штуан хьуз гъюрудар айибдикан аьгъю шулу . Гьякьикьатдиъ адмийир Исайи Чав ваъ , хъа Дугъан ученикари штуан апІури гъахьну . Мидкан аьгъю гъабшиган , Ягьудия уьлке гъибтну , Агъа хъана Галилей уьлкейиз гъягъюру .
43004002	
43004003	
43004004	Дугъан рякъ Самария юрднаантина вуйи .
43004005	Ва магьа Иса Самарияйиъ айи Сихар кІуру шагьриз гъюру . Думу шагьур Якьубди чан Юсуф кІуру бализ бахиш гъапІу хутІлин багахь хьайи .
43004006	Душваъ Якьубдин гъуйи айи . Рякъюъ эргу Иса гьадму гъуйдихъ деъру . Вахт лисухьна вуйи .
43004007	Дина штуз Самарияйиан сар дишагьли гъюру . — Узуз убхъруб чава , — кІуру дугъаз Исайи .
43004008	Дугъан ученикар шагьриз ипІруб гъадабгъуз душнайи .
43004009	— Уву , жугьудри узхьан , Самарияйиан вуйирихьан , убхъуз ужуб фици ча кІурава ? — гьерху Дугъхьан жаваб вуди дишагьлийи . Фицики жугьдар самариялуйирихъди албагну адайи .
43004010	Исайи жаваб туву : — Эгер увуз , Аллагьди адмийириз фу тувруш , аьгъяйиш ва , « Узуз убхъруб чава » КІурайир Фуж вуш , аьгъяйиш , уву Узхьан шид ккун апІидийва ва Узу увуз чІиви шид тувдийза .
43004011	— Я аьхю кас ! — кІуру Дугъаз дишагьлийи , — Увухь гьич бедрекьан хьадарвухь , хъа гъуйи деринуб ву . Хъа Уву дициб шид наънан гъадабгъидийва ?
43004012	Уву учуз му гъуйи туву ва дид’ан чавра , чан баярина мал-къарайира шид убхъури гъаши ич аба ЯкьубтІан заанур вунахъа ?
43004013	Исайи жаваб тувру : — Му шид убхъру гьарсар касдиз цІиб арайилан хъанара убхъуз ккун хьибди .
43004014	Хъа узу шид тувну гъубхъур сану гьич зат харгидар . Гьаз гъапиш Узу дугъаз туву шид зат ккудудубкІру уьмур тувру яшайишдин булагъдиз илтІибкІиди .
43004015	— Я аьхю кас ! — кІуру Дугъаз дишагьлийи , — Узуз сарун затра шид ккун даршлуганси ва мина дидиз дяргъруганси гьадму шид чава !
43004016	Душну яв жилирра гьамина хъади гъач , — кІуру Исайи .
43004017	— Узухъ жилир хътарзухъ , — гъапи дишагьлийи . — Уву , жилир хътарзухъ кІури , дюзди гъапива , — кІуру Исайи дугъаз . —
43004018	Фицики уву хьуб ражари швувахь гъахьунва , хъа гьамусяаьтди увухъ хъайир яв жилир дар . Уву дюз гъапунва .
43004019	— Я аьхю кас ! — кІуру Дугъаз дишагьлийи , — Уву пайгъамбар вуди рякъюразуз .
43004020	Ич абйир гьатму дагъдиина икрамназ гъюри гъахьну , хъа учву , жугьдари , кІурачва , икрам апІуз анжагъ ЕрусалимдизтІан душну ккундар .
43004021	Исайи дугъаз кІуру : — Хъугъ Узухъ , дишагьли , гьамус учву я му дагъдиин , я Ерусалимдиъ ихь Адашдиз икрам апІидарчва — гьациб вахт улубкьура .
43004022	Учвуз , самариялуйириз , учву фтиз икрам апІурашра , аьгъдарчвуз . Хъа учуз , жугьдариз , учу фтиз икрам апІураш , аьгъячуз , фицики уьрхювал жугьдарихьанмина гъибди .
43004023	Хъа гьациб вахт улубкьидики , ва думу улубкьузра улубкьна , халис икрам апІрудари Адашдиз рюгьнииндина гьякьвалиинди икрам апІиди . Ихь Адашди , иллагьки , гьамцдар икрам апІрудар агура .
43004024	Аллагь Рюгь ву ва гьаддиз Дугъаз икрам апІрудари рюгьнииндина гьякьвалиинди Дугъаз икрам дапІну ккунду .
43004025	— Месигь дуфну ккуниваликан узуз аьгъязуз , — гъапи дишагьлийи . — Думу гъафиган , Дугъу учуз варибдикан ктибтиди .
43004026	— Гьадму уву кІурайи Адми увухъди улхура . Узу вуза Месигь , — кІуру Исайи .
43004027	Гьадму арайиъ Исайин ученикар гъюру ва , Дугъу дишагьлийихъди гафар апІури дябкъну , дурар мюгьтал шулу . Амма сарира Дугъхьан , фу ккунди аш , вая дугъахъди гафар гьаз апІураш , гьерхундайи .
43004028	Дишагьлийи чан шид айи гвар гъибтну , шагьриз хъадакну , адмийириз кІуру :
43004029	— Узухъди гъачай ва узу йиз уьмриъ гъапІу вари ляхнарикан ктиту Касдиз лигай . Мумкин ву Думу Месигь хьузра ?
43004030	Дурар шагьриан удучІвну , Гьадгъахьна гъягъюру .
43004031	Хъа му вахтна ученикари Исайикан : — Я Мялим , фукІа ипІина , — кІури , тІалаб апІурайи .
43004032	— Узухь гьациб хураг хьазухьки ! Дидкан учвуз аьгъю хьузра аьгъдарчвуз , — гъапи Дугъу .
43004033	Гьадмуган ученикари чиб-чпихьан гьерхру : « Белки Дугъаз ипІруб шликІа гъабхнушул-гьа ? »
43004034	Исайи дурариз кІуру : — Йиз хураг Узу Гьаурин ният тамам апІуб ва Дугъан ляхин ккудубкІуб вуйиз .
43004035	ХутІил убзури , учву кІури шулчва : « Юкьуб вазсана — ва иганра хъубкьди » . Хъа магьа Узу учвуз кІураза : улар арццай ва хутІлариз лигай — дурар ургуз хъуркьна .
43004036	Убгурайири гьамустІанра чан гьякъи гъадабгъура ва зат ккудудубкІру уьмриз бегьер уч апІура , гъубзурра ва гъубгурра — кьюридра сабси шад хьпан бадали .
43004037	« Сари убзуру , тмунури ккадабцІуру » кІуру мисал гьамци вуйиган гьякь ву .
43004038	Узу гьаъразачву , учву убгбан бадали , учву зегьмет дизригушваз . Жарадари зегьмет гъизигну , хъа учву дурарин зегьметнан бегьер уч апІурачва .
43004039	Му шагьриан вуйи самариялуйирикан гизафдар Исайихъ хъугъру , фицики му дишагьлийи Дугъкан дурариз дупнайи : « Дугъу йиз уьмриъ узу гъапІу вари ляхнарикан ктибтунзуз » .
43004040	Самариялуйири , Исайихьна дуфну , Думу чпихь гъузуб тІалаб апІуру . Ва Думу дурарихъди кьюд йигъан гъузру .
43004041	Исайи дурариз гъапІу ктитбариинди Дугъахъ хъанара гизафдар хъугънийи .
43004042	Дурари думу дишагьлийиз кІуру : « Сифте учу Исайихъ яв гафариз дилигну хъугъунча . Хъа гьамус Дугъахъ учу ич-уч’инди хъебехъну хъугърача , ва аьгъячуз : Думу дугъриданра дюн’я уьрхру Месигь ву » .
43004043	Кьюд йигълан Иса , дилин удучІвну , Галилей уьлкейиз гъягъюру ,
43004044	фицики Дугъу Чав мидиз улихьна гъапнийи : « чан ватандиъ пайгъамбрин гьюрмат даршул » .
43004045	Галилейиз гъафиган , душван агьлари Иса хуш’валиинди кьабул апІуру , гьаз гъапиш Ерусалимдиз Пасхайин машквраз гъушиган , дурариз Дугъу гъапІкьандар вари дяркънайи , фицики дурарра гьадму машквраъ айи .
43004046	Иса хъана Чав шид чяхриз илтІибкІу Кана кІуру Галилей уьлкейин шагьриз гъягъюру . Гьадму вахтна Кафернагьум шагьриъ паччагьдин гьякимдрарикан сар яшамиш шулайи ва дугъан бай яманди иццурайи .
43004047	Иса Ягьудия уьлкейиан Галилейиз дуфнайибдикан деебхьну , думу Дугъахьна гъюру ва , чан йикІру гьялнаъ айи бай сагъ апІуз Кафернагьумдиз гъач , кІури , Исайиз миннатар апІуру .
43004048	— Учвкан саркьан , аьламатар ва аьжайиб лишнар дярякъкьан гагьди , хъугъуз ккайидар дарчва ! — гъапи дугъаз Исайи .
43004049	— Я аьхю кас ! Йиз бай йикІайиз гъача ! — кІури , паччагьдин гьякимдар Дугъаз хъана ккарагуру .
43004050	— Хулаз гъарах , яв бай яшамиш шули гъузди , — кІуру Исайира . Ва му адми Исайин гафарихъ хъугъру ва рякъюъ учІвру .
43004051	Рякъюъ дугъаз чан гъуллугъчйир алахьуру ва дурари дугъаз : « Яв бай сагъ гъахьну » , кІуру .
43004052	Дугъу дурарихьан : « Бализ филаси рягьят гъабхьну ? » — пну , гьерхру . « Накь лисхъан дугълан убцрушин алдабхьну » , — гъапи дурари .
43004053	Мушв’ин балин адашдиз , чан бай Исайи : « Яв бай яшамиш шули гъузди » , гъапи вахтна сагъ гъашиб аьгъю шулу , ва дугъан вари хуландар Исайихъ хъугънийи .
43004054	Му Ягьудияйиан Галилейиз гъафихъан Исайи улупу кьюбпи аьламат вуйи .
43005001	Дидхъан саб цІиб вахтналан жугьдарин машквар улубкьуру ва Иса Ерусалимдиз гъягъюру .
43005002	Ерусалимдиъ Марччарин латар кІурушвахь , жугьуд чІалниинди « Вифезда » ( Рягьимлувалин хал ) кІуру саб кахъру гьямам хьайи . Дидихьна элеркнайи гъвандин мурхьлар ккудукьнайи хьуб дегьлиз гъюрайи .
43005003	Гьадму хьубиб дегьлизарра ацІну фалиж кайидар ва майифдар ади шуйи . Дурар , фила шид ккибикьуз хъюгъруш , гьаддиз ккилигури шуйи .
43005004	Фицики Аллагьдин малайикди бязи вахтари , гъюри , шид ккибикьуйи ва , шид ккибикьхъан сифте вуди фуж учІвиш , гьадму , чак фициб уьзур кашра , сагъ шули гъахьну .
43005005	Мушваъ сумчІурна миржид йисан иццурайи сар кас айи .
43005006	Исайиз думу дахънади дяркъну ва хайлин вахтна иццурайиб аьгъяди , дугъхьан гьерхру : — Сагъ хьуз ккундунуз ?
43005007	— Йиз аьхюр , — жаваб туву иццурайири , — ккун даршулин . Аммаки , шид ккибикьубси , штук кучІвуз узуз кюмек апІру адми шуладар . Хъа узу кучІвуз хъюгъиган , узутІан ухди душвак жарар кучІвнади шула .
43005008	— Гъудужвну , яв ахинра гъадабгъну , гъарах , — кІуру дугъаз Исайи .
43005009	Ва думу дишлади сагъ духьну , чан ахинра гъадабгъну , гъягъюру . Думу султ йигъ вуйи .
43005010	Гьаддиз жугьдарин гьюкумдрари сагъ гъаши касдиз кІуру : — Гъи султ йигъ ву , гьаддиз Къанундиинди ахин гъабхуз ихтияр адар !
43005011	— Узу сагъ гъапІури : « Ахин гъадабгъну гъарах » , гъапунзуз , — гъапи дугъу .
43005012	— Хъа фуж ву думу Адми , увуз : « Ахин гъадабгъну , гъарах » , гъапир ? — гьерхру дурари .
43005013	Сагъ духьнайириз , Думу фуж вуш , аьгъдайи , фицики гьадушваъ аьхючІвеъ халкь ади , Иса гьадраригъ рякъюри имдайи .
43005014	Хъасин Исайи , гьадму кас Чаз Аллагьдин хулаъ алахъиган , дугъаз гъапи : — Магьа лиг , уву сагъ гъахьунва , сарун гунагь ляхнар мапІан , даршиш митІан артухъ пис гьял хьибдияв .
43005015	Му касди гьамус душну , учв сагъ гъапІур Иса ву , кІури , жугьдарин гьюкумдрариз хабар дебккру .
43005016	Жугьдарин гьюкумдрар , Исайи му ляхин султ йигъан гъапІну кІури , Дугъахъ хъергуз хъюгъру .
43005017	Хъа Исайи дурариз жаваб тувру : — Йиз Адаш гьарган лихури шулу , Узура лихураза .
43005018	Жугьдарин гьюкумдрари Иса , неинки Дугъу султ йигъандин къайда гъючІюбгъну кІури , хъа гьацира , Аллагьдин Бай вуза , кІури , Учв Аллагьдихъди барабар апІурайиган , айибтІан артухъ Думу йивну йикІуз чпин кьаст ижми апІуру .
43005019	Исайи дурариз кІуруки : — Гьякьлу вуйи гьякь кІуразачвуз : сабан Чан Адашди гьапІраш дярябкъкьан гагьди , Балхьан Чан- Чаинди фукІара апІуз шулдар . Адашди гьапІраш , Балира гьадму апІура .
43005020	Адашдиз Бай ккунду , ва Дугъу Чав апІурайидар вари Бализ улупура . Дугъу Бализ бегьем артухъ улупиди ва учву мегьел мюгьтал хьуз ккимичва .
43005021	Адашди гъачІидар чІиви апІруси ва дурариз уьмур тувруси , гьаци Балира Чаз ккунириз уьмур тувди .
43005022	Адашди саринра суд апІурадар ;
43005023	варидари , фици Адашдин гьюрмат уьбхюраш , гьаци Балинна гьюрмат уьбхбан бадали Дугъу вари суд апІру гьюкум Балихьна тувна . Шли Балин гьюрмат уьбхюрадарш , гьадгъу Думу гьау Адашдинра гьюрмат уьбхюрадар .
43005024	Гьякьлу вуйи гьякь кІуразачвуз : шлиз Йиз Гаф ебхьураш ва фуж Узу Гьаурихъ хъугъраш , гьацири зат ккудудубкІру уьмур гъазанмиш дапІна , дицир суддин улихь дийигъидар . Дицир гьамустІанра , дукІну хьувалихьан , гьаргандин уьмриъ учІвна .
43005025	Гьякьлу вуйи гьякь кІуразачвуз : вахт улубкьура — сану улубкьнура ву ! — дийихнайидариз Аллагьдин Балин дих ебхьиди , ва гъеебхьдар гьаргандин уьмрихьна чІиви хьиди .
43005026	Фици Адаш уьмрин булагъ вуш , гьаци Байра Дугъу уьмрин булагъ гъапІну .
43005027	Ва Дугъу Бализ суд апІру гьюкумра тувна , фицики Думу Инсаниятдин Бай ву .
43005028	Учву мид’ин мюгьтал махьанай , вари накьварик кайидариз Аллагьдин Балин сес ебхьру вахт улубкьура ва накьвариан удучІвиди .
43005029	Фужари уж’вал гъапІнуш , дурар яшайишдиз чІиви духьну удучІвиди ; фужари писвал гъапІнуш , дицдар чпин суд апІбан бадали удучІвиди .
43005030	Узхьан Йиз хусуси гьюкмиинди фукІа апІуз шулдарзухьан . Узу кІураза Узуз Аллагьдихьан ебхьурайиси ва Йиз суд дишуб ву , фицики Узу Узуз ккуниб апІурадарза , хъа Узу Гьауриз ккуниб апІураза .
43005031	Эгер Узу Узкан адмийириз ктибтури гъашиш , дурар Узухъ хътругъубра мумкин ву .
43005032	Аммаки Узкан ктибтру жара Шагьид а , ва Узуз аьгъязуз , Дугъу Узкан ктибтурайиб гьякь вуйивал .
43005033	Учву Ягь’яйихьна адмийир гьаунчва , ва дугъура вари гьамрар гьякь вуйиб тасдикь гъапІну .
43005034	Хъа Узу адмийирин шагьидвалилан асиллу дарза : Узу му вари , учву уьрхбан бадали кІураза .
43005035	Ягь’я убгури акв туврайи чирагъсир вуйи , ва учву дугъан акв шадвалиинди цІиб вахтназтІан кьабул гъапІундарчва .
43005036	Амма Узуз , Йиз гьякьнаан Ягь’яйи гъапивалтІан хъанара мюгькам шагьидвал азуз , фицики , Адашди Узуз апІин дупну , Узу апІурайи ляхнари , Узу Адашди гьаур вуйиб тасдикь апІура .
43005037	Гьаци Узу гьау Адашдира Узкан шагьидвал апІура . Хъа учвуз Дугъан дих затра гъеебхьундарчвуз , ва учвуз Думу затра гъяркъюндарчвуз .
43005038	Ва учву ичв кІваъ Дугъан Гаф уьбхюрадарчва , фицики Дугъу гьау Узухъ хъугърадарчва .
43005039	Учву Гирами китабар дурхну ахтармиш апІурачва , фицики дурариан гьаргандин уьмур гъазанмиш апІуз шулу кІури , фикир апІурачва , хъа Гирами китабариъ Узкан дибикІна .
43005040	Гьаци вушра , зат ккудудубкІру уьмур учвуз хьпан бадали , учвуз Узухьна гъюз ккунди адарчвуз .
43005041	Узуз инсанарин тярифар лазим дарзуз .
43005042	Хъа Узуз учву аьгъюдар вузуз ва учвуъ учвуз Аллагьдихьна вуйи масанвал адрувалра аьгъязуз .
43005043	Узу Йиз Адашдин ччвур бадали учвухьна дуфназа , хъа учву Узу кьабул апІурадарчва , хъа эгерки сар жара фуж-вуш , чан чаинди чан тярифар апІури учвухьна гъафиш , кьабулра апІурчва .
43005044	Учву сар-сарин тярифар апІури , сар Аллагьдихьан вуйи тярифарихъ хъергну даршлуган , учву Узу фици кьабул апІидичва ?
43005045	Узу Адашдин улихь учву тахсир апІур , кІури , фикир мапІанай . Учву тахсиркрар апІрур Муса хьиди , фицики учву гьадгъуин умудлу вучва !
43005046	Эгер учву дугъридан Мусайихъ хъугърайиш , Узухъра хъугърийчва , гьаз гъапиш дугъу Узкан дибикІна .
43005047	Хъа эгер учву дугъу гъидикІдарихъ хъугъри адарш , Йиз гафарихъ фици хъугъдичвахъа ?
43006001	Гьамдихъан Иса Галилей гьюлин тмуну гъирагъдихъ хъайи Тивериад шагьрин аьтрафарихъна гъягъюру .
43006002	Исайихъди гизаф халкьра гъюри гъахьну , гьаз гъапиш дурариз Дугъу аьзарлуйириз гъапІу аьламатар дяркънайи .
43006003	Хъа Иса , дагъдиина за духьну , Чан ученикарин кьялаъ деъру .
43006004	Жугьдарин Пасхайин машквар багахь шулайи .
43006005	Исайи , улар за гъапІиган , Чахьна хайлин халкь гъюради дябкъну , Филипдиз кІуру : — Мурариз ипІуз ухьу гьамкьан уьлер наънан гъадагъухьайкІан ?
43006006	Исайи му , Филип ахтармиш апІузди гъапиб вуйи , фицики Дугъаз гьапІруш улихьмиди аьгъяйи .
43006007	— Дурариз варидариз уьлин саб кьацІкьан ккубкьбан бадали , уьл гъадабгъуз кьюдварж динар пулра гьудрубкІур , — жаваб туву Филипди .
43006008	Исайин жара ученик Петрин чве Андрейи кІуру :
43006009	— Мушваъ сар балихь хьуб мухан уьлна кьюб балугъ хьа , хъа гьамукьан халкьдиз дурарикан фу шулухъа ?
43006010	— Дурарихьди деуз гъитай , — гъапи Исайи . Думу йишв’ин гизаф укІ алийи ва дурар гьадушв’ин деъру . Дурарин кьадар хьуд агъзуртІан артухъ вуйи .
43006011	Исайи Аллагьдиз баркаллагь дупну , уьлер гьудутІну , деънайидариз тувру . Ва балугъарра гьаци дапІну , гьардиз чаз ккунибкьан тувру .
43006012	Адмийир ацІбалан кьяляхъ , Исайи ученикариз кІуру : — Зяя дархьбан бадали , хъригъу кьацІар уч апІинай .
43006013	Дурари ипІуз хъюгъруган , хьуб уьл вуди , гьадрарихъан хъригъу кьацІар уч гъапІиган , йицІикьюб тавра шулу .
43006014	Исайи гъапІу му аьламат гъябкъиган , адмийири пуз хъюгъю : — Му Кас якьинди дюн’яйиз дуфну ккуни Гьадму Пайгъамбар ву ! —
43006015	Адмийири Чакан гужниинди чпин паччагь апІуз ккунди айиб аьгъяди , Иса хъана , ялгъузди гъузбан бадали , дагълариз гъягъюру .
43006016	Хябяхъ шулади , Исайин ученикар гьюлихъна ктучІвуру .
43006017	МучІура шулайи , хъа Иса дурарихьна мегьел гъюри адайи . Дурар , люткейиъ эъну , гьюлин тмуну гъирагъдихъ хъайи Кафернагьумдиз рякъюъ учІвру .
43006018	Гужал микІ хъивну , гьюлиин лепйир ягъал-ягъал хьуз хъюгъру .
43006019	Гъирагъдихъан хьуб-йирхьуб километр манзилназ сирнав гъапІган , дурариз гьюлин лепйириланмина люткейихьна ликри гъюрайи Иса рякъюру ва гизаф гучІ шулу .
43006020	— Му Узу вуза , гучІ мапІанай ! — кІуру Исайи .
43006021	Дурариз Думу люткейиъ итуз ккун гъабхьнийи , аммаки , фу лигурва , дурар чпи гъярайи гъирагъдихъна хъуркьнади шулу .
43006022	Хъайигъан гьюлин тлихъан гъирагъдихъ гъузу халкьдин гьюлин гъирагъдихъ саб люткетІан хътарди хьуб ва дидиъра ученикар эъну гъушуб , хъа Иса , кІуруш , дидиъ эдреуб кІваин шулу .
43006023	Гьадмуган Тиверияйиан гъафи сякьюдар люткйир , Агъайи баркаллагь дупну , халкьди уьл гъипІу йишвахьна гъюру .
43006024	Мушваъ я Иса , я Дугъан ученикар адруб гъябкъиган , дурари люткейиъди , Иса агури , Кафернагьумдиз сирнав апІуру .
43006025	Иса гьюлин тмуну гъирагъдихъ дагну , Дугъаз дурари кІуру : — Мялим ! Уву мина фила гъафунва ?
43006026	Исайи дурарин суалназ кІуру : — Гьякьлу вуйи гьякь кІуразачвуз : Йиз аьламатнан лишнарин учву гъавриъ а кІури , Узу агурадарчва , хъа Узу туву уьли учву тухъ апІбаз лигну агурачва !
43006027	Ухди пуч шлу му дюн’яйин хураг бадали ваъ , хъа гьаргандин уьмур тувру ва зат пуч даршлу хураг бадали чалишмиш йихьай . Гьациб уьмур учвуз Инсаниятдин Бали тувра , фицики ихь Адаш Аллагьди Инсаниятдин Бай Чан кьудратниинди , печать йивну , лишанламиш дапІна .
43006028	— Аллагьдиз хуш шлу ляхин апІбан бадали , учу гьапІну ккун ? — пну , гьерху дурари .
43006029	Исайи жаваб туву : — Магьа Аллагьдиз ккуниб : Дугъу Гьаурихъ хъугъай .
43006030	— Уву Дугъу Гьаур вуш , учу Увухъ хъугъбан бадали , Уву учуз фициб аьламат улупидива ? — гьерхру дурари . — Уву гьапІдива ?
43006031	Ич ата-бабйири ичІи чюлиъ манна ипІуйи . Мидкан Гирами китабариъра гьамци дибикІна : « Дугъу дурариз ипІуз уьл аьршариан гьапІну » .
43006032	Исайи жаваб туву : — Гьякьлу вуйи гьякь кІуразачвуз : учвуз аьршариан уьл гьапІур Муса дар . Учвуз гьякь уьл аьршариан туврайир Йиз Адаш ву .
43006033	Фицики Аллагьдин уьл — аьршариан дуфну , му дюн’яйиз уьмур бахиш апІурайи Гьадму Кас ву .
43006034	— Я ич аьхюр , — кІуру дурари , — учуз гьациб уьл гьамусдихъантина гьаргандиз чава !
43006035	Исайи дурариз кІуру : — Узу вуза уьмур хурайи уьл . Фуж узухьна гъюруш , затра гашди гъузидар . Узухъ хъугънайир гьич затра харгидар .
43006036	Хъа Узу учвуз улихьнасира дупнайзачвуз , учвуз Узу рякъюрачвуз кІури , хъа учву хъугъри гъахьундарчва .
43006037	Йиз Адашди Уз’ина аманат гъапІу гьарсар кас Узухьна гъиди ва , Узухьна гъафир , Узу гьич затра хътІурккидарза .
43006038	Фицики Узу аьршариан , Узуз ккуниб апІуз ваъ , хъа Узу Гьаурин ният тамам апІуз дуфнайир вуза .
43006039	Хъа магьа Узу Гьаурин ният — Чав Уз’ина аманат гъапІдарикан гьич саркьан Узу дургуз гъидритуб , хъа гъияматдин йигъан дурар вари уьмрихьна кьяляхъ апІуб .
43006040	Даршуз магьа Йиз Адашдиз ккундайиб : Чан Бай рякъруриз ва Дугъахъ хъугъру гьарсар касдиз гьаргандин уьмур хьуб . Узу думу гъиямат йигъан гьаргандин уьмрихьна хътаидиза .
43006041	Исайи : « Узу уьл вуза , аьршариан дуфнайи » , — гъапну , кІури , жугьдарик иц кабхъру .
43006042	— Му Юсуфдин бай Иса даринхъа ? — кІуйи дурари . — Ухьуз Мугъан адашна дада аьгъдарди айинхъа ? Гьаз Мугъу мици : аьршариан гъафир Вуза , кІурахъа ?
43006043	— Иц макабхъанай , — кІуру дурариз Исайи , —
43006044	Узухьна , Узу гьау Адашди гъюз гъидритиш , сарихьанра гъюз хьибдар , хъа гъафир , Узу гъиямат йигъан учв уьмрихьна хътаидиза .
43006045	Пайгъамбрарин Гирами китабарик дибикІна : « Аллагьди дурариз варидариз улупиди » . Гьарсар Адашдихъ хъпехъур ва Гьадгъухъан аьгъю гъапІур Узухьна гъюру .
43006046	Анжагъ Аллагьдихьан ГъафиризтІан гъайри , гьеле гьич саризра Адаш гъяркъюндар .
43006047	Гьякьлу вуйи гьякь кІуразачвуз : фуж хъугъраш , гьадгъу гьаргандин уьмур гъазанмиш дапІна .
43006048	Узу уьмрин уьл вуза .
43006049	Ичв ата-бабйири ичІи чюлиъ чпиз Аллагьди гьапІу манна ипІури гъахьну ва имбударси дурарра гъийихну .
43006050	Хъа аьршариан гъафи Уьл дициб дар : шли Думу гъипІиш , дицир затра йикІидар .
43006051	Узу вуза аьршариан гъафи чІиви уьл . Шли думу Уьл гъипІиш , гьадму зат ккудудубкІрубкьан яшамиш хьиди . Узу туврайи уьл — му йиз беден вуйиз . Узу думу , дюн’яйин уьмур бадали , тувраза .
43006052	Гьадмуган жугьдари : — Дугъхьан ухьуз ипІуз Чан беден фици тувуз хьибди ? ! — кІуйи , ва дурарин арайиъ яман гьюжат абхъру .
43006053	Исайи дурариз жаваб тувру : — Гьякьлу вуйи гьякь кІуразачвуз : эгер учву Инсаниятдин Балин беден дирипІиш ва Дугъан ифи дурубхъиш , учвуз уьмур рубкьидар .
43006054	Йиз беден ипІруриз ва Йиз ифи убхъруриз гьаргандин уьмур хьибди , ва Узу дицир гъиямат йигъан уьмрихьна чІиви апІидиза .
43006055	Йиз беден — магьа гьякьди вуйи хураг , Йиз ифи гьякьди вуйи убхъруб ву .
43006056	Шли Йиз беден ипІураш ва Йиз ифи убхъураш , гьадму Узуъ яшамиш хьиди , хъа Узу дугъаъ яшамиш хьидиза .
43006057	Узу гьау чІиви Адашдиантина Узу фици яшамиш шулаш , гьаци Йиз беден ипІурайидарра Уз’антина яшамиш хьиди .
43006058	Аьршариан гъафи Уьл магьа гьамциб ву . Хъа думу ичІи чюлиъ ичв ата-бабйири гъипІу завариан гъафи маннасиб дар — хъасин , гьар чан аьжалниинди , дурарра гъийихнийи . Хъа шли аьршариан вуйи гьаму Уьл ипІураш , гьадгъу зат ккудудубкІру уьмур хъапІди .
43006059	Гьамци аьгъювалар улупуйи Исайи Кафернагьумдин жугьдарин мистаъ .
43006060	Дугъан ученикарикан гизафдари , му гафар гъеерхьиган , кІури гъахьну : — Мурар фу аьжайиб гафар ву ? Мурар шлихьан аннамиш апІуз шул !
43006061	Хъа Исайи , Чан ученикар нарази вуйиб аьгъяди , дурариз гъапи : — Йиз гафари учвук гучІ капІрайин ?
43006062	Хъа учву , Инсаниятдин Бай Учв наънан гъафнуш , гьадина за шули рякъруган гьапІдичва ?
43006063	Беден фукІа дар , анжагъ Рюгь ву уьмур хурайир . Узу учвуз кІурайи гафариъ уьмрин Рюгь а .
43006064	Аммаки ичв арайиъ хътругърударра а . ИкибаштІан , Исайиз гьеле дюн’я ккебгъайиз аьгъяйи : фужар Чахъ хъугъдайиш ва Учв шли масу тувуйиш .
43006065	Дугъу давам апІуру : — Гьаддиз учвуз гъапнийза Узу : анжагъ шлиз Адашди улупнаш , гьадму Узухьна гъиди .
43006066	Гьаддихъан Исайин ученикарикан гизафдар Дугъхъан хътакнийи ва Дугъахъди шули гъахьундайи .
43006067	Гьадмуган Исайи Чан йицІикьюрид ученикарихьан гьерхру : — Белки учвузра Узхъан хътакуз ккунди ашулчвуз ?
43006068	— Агъа , — жаваб туву Симон Петри , — учу шлихьна гъягъидихъа ? Зат ккудудубкІру уьмур тувру гафар Увухь хьавухь .
43006069	Гьамус учу хъугърача ва аьгъячуз , Уву Аллагьдин Гирамир вуйиб .
43006070	— Узу дайкІана учву йицІикьюридра ктагъур ? — гъапи дугъаз жаваб вуди Исайи . — Хъа учвкан сар иблис ву .
43006071	Исайи му Искариотдиан вуйи Симондин бай Ягьудайикан кІурайиб вуйи . Дугъу , учв йицІикьюрикан сар вуйири , хъасин Иса масу тувнийи .
43007001	Дидхъантина Иса Галилей уьлкейиъ лицури гъахьну , гьаз гъапиш Дугъаз Ягьудия уьлкейиз гъягъюз ккунди адайи , фицики душваъ Думу жугьдарикан бязидариз йикІуз ккунди айи .
43007002	Гьадму вахтна жугьдарин Пажарин машквар багахь шулайи .
43007003	Ва гьаддиз Исайин чвйири дугъаз кІуру : — Уву мушв’ан , Уву апІурайи ляхнар Яв ученикаризра рякъруси , Ягьудия уьлкейиз машквраз гъарах .
43007004	Сарира чан гьунарар жиниди апІури шулдар . Гьарсариз ккунду чибкан адмийириз аьгъю дубхьну . Хъа Уву гьацисдар гьунарар апІураваки , гъит Увкан вари дюн’яйиз аьгъю ибшри !
43007005	Дугъан чвйиркьан Дугъахъ хъугъри гъахьундар .
43007006	Исайи дурариз кІуру : — Йиз вахт мегьел гъафундар , хъа ичв фуну вахтна вушра хай шуличв .
43007007	Му дюн’яйихьан учву даккун апІуз хьибдар , хъа Узу даккунди ву , фицики Узу дидин вари ляхнар писдар , гунагьвалиндар ву , кІураза .
43007008	Хъа машквраз учву гъарахай . Узу думу машквраз гъягъидарза , Йиз вахт мегьел улубкьнадар .
43007009	Гьамци дупну , Иса Галилей уьлкейиъ гъузру .
43007010	Саки Чан чвйир машквраз гъушхъан , Исара жиниди гьадина гъягъюру .
43007011	Жугьдарин гьякимари машквран вахтна Иса агуйи . « Наан а гьадму Адми ? » — гьерхуйи дурари .
43007012	Дугъкан халкьдин арайиъ гизаф гьюжатар ахьнайи : садари , Думу ужур ву , хъа тмундари , Дугъу халкь алдатмиш апІура , кІуйи .
43007013	Амма гьюкумдрарихьан гучІбу , Дугъкан ачухъди сарира кІурдайи .
43007014	Иса Аллагьдин хулан гьяятдиз дуфну , аьгъювалар улупуз хъюгъган , машквран гьацІ вахт дубшнайи .
43007015	Жугьдар мид’ин мюгьтал духьнайи . — Мугъаз наънан гьамкьан аьгъяйкІан ? — кІуйи дурари . — Дугъу наанкІа дурхнадар , аьхир .
43007016	Исайи гъапи : — Йиз аьгъювалар Йиздар дар , хъа Узу Гьауриндар ву .
43007017	Шлиз Дугъан ният тамам апІуз ккундуш , гьацириз гьаму аьгъюваларикан аьгъю хьибди , дурар Аллагьдихьан вуш , даршиш Узу Йиз Узкан кІурайидар вуш .
43007018	Шли чан-чахьан кІураш , гьацири чаз хусуси ад гъазанмиш апІура . Хъа шли чав гьауриз ад гъазанмиш апІураш , гьацири дугъриди кІура , ва дугъан кІваъ кучІал адар .
43007019	Учвуз Къанун Мусайи тувну , гьаци даринхъа ? Гьаци вушра , учвкан сарира Къанун тамам апІурадар . Узу фтин бадали йикІуз ккундучвуз ?
43007020	— Уву амрихъан душнава ! — жаваб туву гъварч духьнайидари . — Шлиз Уву йикІуз ккунди а ?
43007021	Исайи дурариз жаваб вуди гъапи : — Узу саб аьламат улупайизра , учву вари мюгьтал духьначва .
43007022	Мусайи учвуз суннат апІин гъапну , дугъридан , думу Мусайихьан дар , хъа ата-бабйириланмина дуфнайиб ву , ва учву султ йигъанра кмиди суннат апІури шулчва .
43007023	Мусайин Къанун дючІрюбгъбан бадали , учву султ йигъанра адмийин суннат апІураш , Узу султ йигъан адми сагъ гъапІну кІури , Уз’ин хъял гьаз иливначва ?
43007024	Зиълан лишнариинди суд мапІанай , суд апІинай дугъри вуйи суддиинди !
43007025	Ерусалимдиан вуйи бязи агьлари кІуйи : — Му ихь гьякимари йикІуз ккайи Адми даринхъа ?
43007026	Лигайчва , Дугъу ачухъди аьгъювалар улупура ва сарира Дугъаз фукІара кІурадар . Мумкин ву , гьякимариз Думу дугъриданра Месигь вуйиб аьгъю гъабхьнушул ?
43007027	Амма ухьуз , Гьадму Кас наънан вуш , аьгъяхьуз . Хъа Месигь гъафиган , саризра аьгъю хьидар , Думу наънан вуш .
43007028	Ва гьадмуган , Аллагьдин хулаъ аьгъювалар улупурайиган , Исайи аьхю сесниинди гъапи : — Узура аьгъячвуз , Узу наънан вушра , аьгъячвуз . Гьаци вушра Узу Узхьан гъафир дарза . Шли Узу гьаънуш , Гьадгъахъ хъугъуз хай шулу , аммаки Думу учвуз аьгъдарчвуз .
43007029	Хъа Думу Узуз аьгъязуз , фицики Узу Гьадгъухьан гъафир вуза ва Узу Гьадгъу гьаъну .
43007030	Гьадмуган дурариз Думу дисуз ккун шулу , амма сарира Дугъак кучундар , гьаз гъапиш Дугъан сяаьт дуфнадайи .
43007031	Халкьдикан гизафдар Дугъахъ хъугънийи ва дурари кІуйи : « Месигь гъафиган , Дугъхьан Гьаму КасдихьантІан артухъ аьламатар улупуз шулинхъа ? »
43007032	Исайикан халкьдин арайиъ гьамцдар гафар-чІалар деерхьну , фарисйирина жугьдарин аьхюну маллйири Думу дисуз Аллагьдин хулан гъаравлар гьаъру .
43007033	Гьадму вахтна Исайи халкьдиз кІурайи : — СацІибсана Узу учвухъди гъуздиза , хъасин Узу мина Гьаурихьна хътакидиза .
43007034	Узухъ лицури хьидичва , хъа дихъидарчвуз , гьаз гъапиш учвхьан Узу наан шулуш , гьадина гъюз хьибдарчвухьан .
43007035	Жугьдари чпин арайиъ кІури гъахьну : — Думу , ухьхьан агуз даршлуси , наана гъягъюз ккайкІан ? Белки Дугъаз , Грек уьлкейин шагьрариз душну , дурарин арайиъ яшамиш шулайи ихь агьалйириз вая грекариз аьгъювалар улупуз ккунди ашул гьа ?
43007036	Дугъу ухьуз : « Узу агури хьидичва , хъа дихъидарчвуз » , ва « Узу наан шулуш , гьадина гъюз хьибдарчвухьан » , — гъапи гафариинди Мугъаз фу пуз ккунди айкІан ?
43007037	Машкврин аьхиримжи , вартІан машгьур йигъан Исайи , гъудужвну , аьхю дихниинди кІуру : — Фуж дахаргнаш , гъит гьадму Узухьна гъюри !
43007038	Ва фуж Узухъ хъугъраш , гъит гьадгъу убхъри ! БикІбариъ кІура : « Дугъан кІваан чІиви штарин нирар ахмиш хьиди » .
43007039	Исайи гьамци Гирами Рюгьнакан гъапнийи . Думу Исайихъ хъугънайидариз рукьиди . Думу вахтназ Гирами Рюгь мегьел тувну адайи , гьаз гъапиш Иса сабан Аллагьдин аднаъ ахънадайи .
43007040	Му гафар гъеерхьиган , халкьдин арайиан сякьюдари кІуру : — Му дугъриданра Пайгъамбар ву . Хъа жарадари кІуйи : — Му Месигь ву !
43007041	— Галилей уьлкейиан Месигь гъюб мумкин вуйинхъа ? — къаршуди кІуйи дурариз . —
43007042	Гирами китабариъ , Месигь Давудрин насликан ва Давуд бабкан гъахьи Вифлеем шагьриъ Думу бабкан хьиди , кІура .
43007043	Гьамци Исайин гьякьнаан халкьдин арайиъ гьюжат абхънийи .
43007044	Дурарикан бязидариз Иса дисуз ккун гъабхьнийи , аммаки сарира Дугъ’ина хил за гъапІундайи .
43007045	Хъа Иса дисуз гьау Аллагьдин хулан гъаравлар жугьдарин аьхюну маллйирихьна ва фарисйирихьна кьяляхъ хътакнийи . — Думу гьаз дидисну гъахундарчва ? — гьерху дурари гьаъдарихьан .
43007046	— Гьадму Касдиси мегьел гьич сарира саб вахтнара кІури гъахьундар ! — жаваб тувнийи гъаравлари .
43007047	— Гьаяман , Дугъу учвура алдатмиш гъапІуншалчву гьа ? — гъапи дурариз фарисйири . —
43007048	Гьюкумдрарикан Дугъахъ гьич фужкІа хъугънинхъа ? Ясана фарисйирикан фужкІа ?
43007049	Дугъахъ хъугърудар Къанун аьгъдру авамар ву ва дурар Аллагьдин нянайикк ккайидар ву !
43007050	Хъа дурарин арайиъ улихьна вахтари Исайихьна гъафи Никодим кІуру кас айи , ва дугъу дурариз гъапи :
43007051	— Ихь Къанунди ихтияр туврайинхъа , сабан адмийихъ хъпебехъди ва дугъу ву тахсир гъапІнуш аьгъю дарапІди , дугъан суд апІуз ?
43007052	— Гьаяман , увура Галилей уьлкейиан вушала гьа ? — гъапи дурари . — Уву Гирами бикІбар аьгъю апІин ва яв уву гъавриъ ахъдива Галилей уьлкейиъ гьич сар пайгъамбарра бабкан дархьуб .
43007053	Ва дурар алдагъну хъасин хулариз гъягъюру .
43008001	Хъа , Иса Елион дагъдиина гъягъюру .
43008002	ГвачІнин ухди Думу хъана Аллагьдин хулаъ ачмиш шулу . Дугъан багахь халкь уч хьуз хъюгъру ва Исайи , деъну , аьгъювалар улупуру .
43008003	Гьадму вахтна Къанундин мялимарина фарисйири Исайихьна , кьяппавал апІури гъидису дишагьли хуру ва думу халкьдин улихь дерккну ,
43008004	дурари Исайиз кІуру : — Мялим ! Гьаму дишагьли кьяппавал апІурайи вахтна дидиснайир ву . Му чан жилирихъди дарди , жарарихъди хъайи .
43008005	Мусайи чан Къанундиъ мицисдариин гъван уьлюбх дупна . Хъа Уву фу кІурава ?
43008006	Му , Иса ахтармиш апІбан ва Дугъак тахсир кипбан бадали , саб багьна абгуз ккунди гьерхрайиб вуйи . Амма Исайи , ис алахъну , дурариз саб фикирра тутрувди , тІуб’инди жилиин фу-вуш бикІури гъахьну .
43008007	Исайи Чахьан гьерхри хътадакрайиган , кІул за дапІну , дурариз кІуру : — Учвкан шли затра гунагь гъапІундарш , гъит гьадгъу сарпирди му дишагьлийиина гъван гатІабхьри !
43008008	Ва хъана , Чан кІул ис дапІну , жилиин бикІувал давам апІуру .
43008009	Му гафар гъеерхьиган , аьхюдарилан хъюгъну , душв’ин алидар са-сарди гьудучІвну гъягъюру ва аьхириъ Исана гьадму дишагьли гъузру .
43008010	КІул за дапІну , Исайи дугъхьан гьерхру : — Эй дишагьли , увук тахсир кипрайидар наши ? Уву сарикьан тахсиркар гъапІундарин ?
43008011	— Сарикьанра , йиз аьхю кас , — пну , жаваб туву дугъу . — Узура уву тахсир апІурадарза ; гъарах ва сану гунагь ляхнар мапІан , — гъапи Исайи .
43008012	Кьандиси халкьдихъди Иса хъана улхуру : — Узу му дюн’яйиз акв вуза . Фуж Узухъди гъахьиш , дицир мучІушнаъ улдугну хьидар , дицирихъди уьмрин акв хьибди .
43008013	— Уву Яв Увкан шагьидвал апІурава , — кІуру фарисйири . — Яв шагьидвал гьякьюб дар .
43008014	Исайи жаваб тувру : — Эгена Узу Йиз Узкан шагьидвал апІури удучІвураш , Йиз гафарихъ хъугъуз хай шулу , фицики Узуз аьгъязуз Узу наънан гъафнуш ва наана гъягъюраш . Хъа учвуз , Узу наънан гъафнуш ва наана гъягъюраш , аьгъдарчвуз .
43008015	Учву сар-сарин , инсанарин уьлчмейиинди суд апІурачва , хъа Узу саринра суд апІурадарза .
43008016	Эгерки Узу ичв суд апІуйишра , Йиз суд гьякьюб хьибдийи , фицики Узу сар дарза , Узухъди Узу гьау Адашра хъазухъ .
43008017	Хъа ичв Къанундиъра , кьюр касдин шагьидвалихъ хъугъуз хай шул , кІури дибикІнавучв .
43008018	Учу кьюр шагьид вуча : Узу ва Узу гьау Адаш .
43008019	— Хъа Яв Адаш наан аяв ? — гьерху дурари . — Учвуз я Узу , я Йиз Адаш аьгъдарчвуз , — гъапи Исайи . — Эгер учвуз Узу аьгъяйиш , Йиз Адашра аьгъю шуйчвуз .
43008020	Му гафариинди Исайи , Аллагьдин хулан гьяятдиъ , садакьйир иврушван гъвалахъ дийигъну , аьгъювалар улупури , гъапнийи . Гьаци вушра Думу сарира гъидисундайи , гьаз гъапиш Дугъан сяаьт сабан улубкьнадайи .
43008021	Ва хъана Исайи гъапнийи : — Багарихьди Узу гъягъюраза . Учву Узу агуз хъюгъдичва , аммаки ичв гунгьариъди йихидичву . Узу гъушушваз , учвхьан гъюз хьибдар .
43008022	— « Узу гъушушваз учвхьан гъюз хьибдар » , — гъапиган , Мугъан фу кІуру гаф вуйкІан ? — кІурайи жугьдари чиб-чпигъ . — Дугъаз Учв йикІуз ккундайкІан дарш ?
43008023	Исайи гъапи : — Учву исккан вуйи дюн’яйиан вучва , хъа Узу заълан вуза . Учву гьаму дюн’яйиан вучва , хъа Узу му дюн’яйиан дарза .
43008024	Узу учвуз гъапунзачвуз : « Гунгьариъди йихидичву ! » Узу Гьарганур Аллагь вуйибдихъ эгер учву хътругъиш , учву вари гунгьариъди йихидичву !
43008025	— Гьаци вуйиган Уву Фуж вува ? — гьерхру дурари . — Узу учвуз гьарган бинайиан кІурайи Гьадмунур вуза , — жаваб туву Исайи . —
43008026	Учвкан , Узхьан гизафдар пуз ва ичв суд апІуз шуйзухьан . Амма Узу , гьаму дюн’яйиз Узу Гьаурихьан фу гъеебхьнуш , анжагъ гьадму кІураза , хъа Узу Гьаур гьякьлу ву .
43008027	Дугъу Чан Адашдикан кІурайибдин дурар гъавриъ ахъундайи .
43008028	Исайи давам гъапІу : — Учву Инсаниятдин Бай за гъапІиган , гьадмуган аьгъю хьибдичвуз , Узу Гьарганур вуйиб , ва Узу Йиз Узлан фукІара дарапІруб : Узу анжагъ Адашди улупуб кІураза .
43008029	Хъа Узу Гьаур Узухьди хьа — Дугъу Узу сарди гъитнадар , фицики Узу гьарган Дугъаз ккуниб апІураза .
43008030	Гьаму гафарилантина Дугъахъ гизафдар хъугънийи .
43008031	Хъасин Исайи Чахъ хъугънайи жугьдариз гъапи : — Эгер учву Йиз Гаф учвуъ гъюбхиш , гьякьикьи Йиз ученикар хьидичва ,
43008032	гьадмуган учвуз гьякьвал аьгъю хьибдичвуз ва диди учву азад апІиди .
43008033	— Учу Ибрагьимдин наслар вуча ва саб вахтнара саризра лукІар гъашидар дарча ! — гъапнийи дурари . — « Азад хьидичва » кІуруган , гьамдиинди Увуз фу пуз ккунди авуз ?
43008034	Исайи дурариз жаваб туву : — Гьякьлу вуйи гьякь кІуразачвуз : гьарсар шли гунагь апІураш , гунагьвалин лукІ ву .
43008035	ЛукІ гьарган ( девлетуйин ) хизандиъ яшамиш шули гъузидар , хъа бай душваъ яшамиш гьарган хьиди .
43008036	Фила учвуз Бали азадвал тувиш , анжагъ гьадмуган учву азад адмийир хьидичва .
43008037	Учву Ибрагьимдин тум вуйиб Узуз аьгъязуз , гьаци вушра учвуз Узу йикІуз ккундачвуз , фицики Йиз Гаф учвуъ убчІвнадар .
43008038	Учвуз Йиз Адашдихь гъябкъюбдикан кІуразачвуз , хъа учву учвуз ичв адашдикан гъеебхьуб тамам апІурачва .
43008039	— Ич адаш — Ибрагьим ! — жаваб туву дурари . Исайи дурариз кІуру : — Эгена учву Ибрагьимдин чан гьякь баяр вуйиш , учву Ибрагьимдиси апІрийчва .
43008040	Хъа учвуз Узу йикІуз ккундачвуз . Чаз Аллагьдикан деебхьнайи гьякьвал учвуз улупурайи Гьадму Адми йикІуз ккундачвуз ! Гьамци гъапІнийинхъа Ибрагьимди ? !
43008041	Ваъ , учву ичв адашдиси апІурачва ! — Учу Къанундиинди вуйи баяр вуча ! — наразивалиъ ахъу дурар . — Ич сар адаш вуйич — Аллагь !
43008042	Исайи дурариз жаваб туву : — Эгер ичв адаш Аллагь вуйиш , учвуз Узу ккунди хьидийчвуз , фицики Узу Аллагьдихьан гъафир вуза ва Гьадгъахьна гъягъюраза . Узу Узхьан дуфнадарзаки — Гьадгъу Узу гьаъну .
43008043	Учву Йиз Гаф кьабул апІурадарчва ?
43008044	Ичв адаш иблис ву , ва учву ичв адашдин интІи тІулар тамам апІуз шад вучва . Хъа думу гьарган адмийир пуч апІрур ву , ва дугъаз гьякьвал душман ву , гьаз гъапиш дугъаъ гьякьвал адар . Дугъу кучІал апІурайиган , кучІал дугъан багъри чІал ву , гьаз гъапиш думу кучІлях ву ва кучІларин адаш ву .
43008045	Хъа Узу учвуз гьякь кІуруган , учву Узухъ хъугърадарчва .
43008046	Учвкан шлихьан Узу , гунагьвал апІурава , кІури , дисуз шул ? Ва эгер Узу учвуз гьякь кІураш , гьаз учву Узухъ хъугърадарчва ?
43008047	Фуж Аллагьдинур вуш , гьадму Аллагьдин гафарихъ хъпехъура . Учву Аллагьдин даруган , гьаддиз учву Узухъ хъпехъурадарчва .
43008048	— Дюзди кІура учухь : Уву самариялужви вува ва амрихъан душнайир вува , — гъапи Дугъаз жугьдари .
43008049	Исайи жаваб туву : — Узу амрихъан душнадарза : Узу Йиз Адашдин гьюрмат уьбхюраза , хъа учву Узу нянайиз хурачва .
43008050	Узу Узуз аднахъ хъергнайир дарза , Жарар а — Гьадмунур ву хъергнайир ва суд АпІрур .
43008051	Гьякьлу вуйи гьякь кІуразачвуз : шли Йиз Гаф чаъ гъюбхиш , аьсрариъ гьацириз аьжал рябкъидар .
43008052	— Магьа учуз гьамус якьинтІан аьгъю гъабхьунчуз , Уву амрихъан душнайир вуйиб , — жаваб туву дурари . — Ибрагьим гъакІну , пайгъамбрарра гъийихну . Хъа Уву : « Шли Йиз Гаф чаъ гъюбхиш , аьсрариъ гьацириз аьжал рябкъидар ! » кІурава .
43008053	Дугъриданна дукІнайи ич аба ИбрагьимтІан Уву артухъур вуна ? Ясана — гъийиху пайгъамбрартІан ? Хъа Уву Фуж вуди гьисаб апІурава ?
43008054	Исайи жаваб туву : — Эгер Узу Йиз ад апІураш , Йиз ад фукІара дар . Хъа Узу Йиз Адашди адлу апІура — учву ичв Аллагь вуйич КІурайири .
43008055	Учвуз Думу гьич саб вахтнара аьгъюр дайчвуз , хъа Узуз Думу аьгъязуз . Эгер Узуз Думу аьгъюр дарзуз , гъапнийиш , Узура учвусир кучІлях вуди гъахьнухьидийи . Хъа Узуз Думу аьгъязуз ва Узу Дугъан гафниин алза .
43008056	Ичв аба Ибрагьим Узу дюн’яйиз гъюру йигъ рябкъидиз пну , шадвали ацІру . Дугъаз му йигъ гъябкъну ва шадра гъахьну .
43008057	— Яв сабан хьуцІур йискьан дубхьнадарив , хъа Увуз Ибрагьим гъяркъюнвуз ? ! — чІигъар апІуз хъюгъю жугьдари .
43008058	Исайи жаваб туву : — Гьякьлу вуйи гьякь кІуразачвуз : Ибрагьим хьайиз Узу Айир ва Вуйир вуза .
43008059	Гьадмуган дурар , Исайиз йивуз , гъванарихъан хъчІихуру . Саки Иса гьитІикІуру ва гьадрарин кьялгъянтина Аллагьдин хул’ан удучІвуру .
43009001	Рякъди гъягъюрайи Исайиз , бабкан гъашихъанмина кур вуйи сар кас рякъюру .
43009002	— Мялим , му гьаз кур вуди бабкан гъахьну ? — гьерхру Дугъхьан ученикари . — Шли гунагь гъапІну : мугъу чав , даршиш мугъан абйир-бабари ?
43009003	— Я мугъу , ясана мугъан абйир-бабари гунагь ляхин гъапІундар , — жаваб туву Исайи . — Мугъан курвал гьаддиз вуки , Аллагьдин кьувват гьаддиинди улупбан бадали .
43009004	Сабан йигъ имиди ухьу Гьадгъан , Узу Гьаурин ляхнар дапІну ккунду . Гьамус йишв хьибди , гьадмуган сарихьанра лихуз хьибдар .
43009005	Сабан Узу дюн’яйиъ имиди , Узу дюн’яйиз акв вуза .
43009006	Гьамци дупну , Исайи жил’ина туту гатІабхьну , шурш ругдик кибикьну , гьадму батІур , кур вуйирин уларикан ктатуру
43009007	ва кІуру : — Душну Силам ( му « гьаънайир » кІуру гаф ву ) дагрик яв маш жибкІ . Думу гъягъюру , жикІуру ва , рябкъюз хъюгъну , хътакуру .
43009008	Думу садакьа ккун апІури дяркънайи дугъан гъуншйири ва жара адмийири кІури гъахьну : — Фици ? Му гьаму адми , садакьа ккун апІури деънайир даринхъа ?
43009009	— Ав , му гьадму ву , — жаваб тувуйи садари . — Ваъ , думу гьаци , гьадгъахъна гъушур ву , — кІуйи жарадари . — Му гьякьди узу вуза , — гъапнийи чав гьадму адмийи .
43009010	— Хъа увуз фици рябкъюри гъабхьунвуз ? — гьерху дурари .
43009011	— Иса ччвур али сар адмийи йиз уларикан батІур кадатну , « Душну Силам дагрик яв маш жибкІ » , гъапунзуз . Узу гъушунза , гъижибкІунза ва рябкъюз хъюгъюнзуз , — жаваб туву дугъу .
43009012	— Наши Думу ? — гьерху дурари . — Аьгъдарзуз , — гъапи сагъ гъашири .
43009013	Гьадму адми , улихьнаси кур вуйир , фарисйирихьна хъади гъюру .
43009014	Хъа Исайи курин улар сагъ гъапІу йигъ султ йигъ вуйи .
43009015	Фарисйирира дугъхьан , дугъан улар фици сагъ гъахьнуш , гьерхру . — Дугъу йиз уларикан батІур ктатну , узу машар гъижикІунза ва гьамус рябкъюразуз , — жаваб туву дугъу .
43009016	— Думу Адми Аллагьдихьан хьуз мумкин дар , гьаз гъапиш Дугъу султ йигъандин аьдат уьбхюрадар , — кІури , гьадмуган аьрз гъапІу фарисйирикан садари . — Гунагькар касдихьан мицдар аьламатар апІуз шулинхъа ? — кІуйи тмундари . Ва гьамци , фарисйирин арайиъ гьюжат абхъру .
43009017	Курди гъаширихьан хъана гьерхру : — Уву кІурава , Дугъу увуз рябкъювал тувну . Яв хиялиан Думу Фуж ву ? — Пайгъамбар , — жаваб туву дугъу .
43009018	Жугьдарин агъсакълариз адми кур вуди хьувалихъ ва дугъахьна рябкъювал кьяляхъ гъювалихъ гьапІнура хъугъуз ккунди адайи . Гьаддиз рябкъюз хъюгъюрин абйир-бабариз дих дапІну гьерхру :
43009019	— Му ичв бай вуйин ? Учву кІурачва , думу кур вуди бабкан гъахьну . Хъа фици дугъаз гьамус рябкъюра ?
43009020	— Учуз му ич бай вуйиб аьгъячуз ва кур вуди бабкан гъахьибра аьгъячуз , — жаваб туву абйир-бабари . —
43009021	Хъа гьамус дугъаз фици рябкъюраш ва шли дугъаз рябкъювал тувнуш , гьамунуб учуз аьгъдарчуз . Чахьан гьерхай . Думу аьхюр ву , чахьан ктибтуз шулуки .
43009022	Абйир-бабари , жугьдарин гьякимарихьан чпиз гучІруган , гьамциб жаваб тувнийи . Фицики дурари , Иса Месигь ву кІури хъугърур гьарсар мистхьан ярхла апІуз кьарар адабгънайи .
43009023	Гьаддиз дугъан абйир-бабари : « Сарун думу аьхюр ву , чахьан гьерхай » , — гъапнийи .
43009024	Ва магьа кьюбпи ражарира , кур вуди гъаши адмийиз дих дапІну , дугъаз кІуру : — ГьякьтІан пидарза дупну , ху апІин ! Учуз аьгъячуз Гьадму Кас гунагькар вуйиб .
43009025	— Узуз Думу гунагькар вуйин-дарин аьгъдарзуз , — жаваб туву дугъу . — Саб аьгъязуз : узу кур вуйза , хъа гьамус рябкъюразуз .
43009026	— Дугъу увкан гьапІну ? — хъана гьерху дурари . — Дугъу яв улар фици арццну ?
43009027	— Узу учвуз гъапунзачвуз , хъа учвуз хъпехъуз ккун гъабхьундарчвуз , — жаваб туву дугъу . — Учвуз сабансана хъпехъуз ккунди айчвуз ? Гьаяман , учвузра Дугъан ученикар хьуз ккундашалчвуз-гьа ?
43009028	— Дугъан ученик уву вува-гьа , — кІури хъжагъуру дурар дугъаз . — Хъа учу Мусайин ученикар вуча .
43009029	Учуз Аллагь Мусайихъди гъулхуб аьгъячуз , хъа Думу наънан гъядяхъюр вушра , аьгъдарчуз .
43009030	— Мюгьтал шлу ляхин вуки , учвуз Думу наънан вуш аьгъдарди хьуб , хъа Дугъу узуз рябкъювал тувунзуз , — жаваб вуди гъапи думу адмийи .
43009031	— Хъа ухьуз аьгъяхьуз Аллагь гунагькрарихъ хъпебехъруб , хъа анжагъ гьадрарихъди хъа Думу : Чав ккун гъапІдарихъди ва Чан ниятар тамам апІрударихъди .
43009032	Дюн’я ккебгъхъанмина гъеебхьуб дархьуз , сар шли-вуш бабкан шлугантІан кур вуйириз рябкъювал тувуб .
43009033	Эгер Думу Аллагьдихьан гъафир дайиш , Дугъхьан фукІара мициб апІуз хьибдайи !
43009034	— Уву , вари гунгьариъди бабкан гъашири , гьамус учуз улупурана ! — кІури , вари дугъ’ина алжагъуру ва думу утІурккуру .
43009035	Исайиз думу утІурккуваликан аьгъю шулу ва , дагну , гьерхру : — Уву Инсаниятдин Балихъ хъугърана ?
43009036	— Йиз аьхюр , йип Думу Фуж вуш , узу Дугъахъ хъугъдиза , — гъапи дугъу .
43009037	— Увуз Думу гъяркъюнвуз ва магьа Дугъахъди гафарра апІурава , — кІуру дугъаз Исайи .
43009038	— Хъугъурза , Агъа ! — дупну , думу Дугъан улихь , кьамкьариина ис духьну , икрам апІуру .
43009039	Исайи гъапи : — Узу му дюн’яйиз дярябкърайидариз рябкъри дупну , хъа рябкъюрайидар кур хьпан бадали , суд апІуз дуфнайир вуза .
43009040	Исайин багахь дугъужвнайи фарисйири Дугъаз кІуру : — Саки Уву учура кур вуйидар гьисаб апІурадарва аьхир ?
43009041	Исайи жаваб туву : — Эгер учву кур вуйидар вуйиш , учву апІурайи гунгьариъ ичв тахсир адархьидийи ; хъа учву кІурачва : « учуз рябкъюрачуз » , гьаддиз ичв гунагь учв’ин гъубзра .
43010001	— Гьякьлу вуйи гьякь кІуразачвуз : фуж марччаринишваъ урчІариан дарди , фици-вуш жараси учІвруш , думу тІафал ва тІарашчи ву .
43010002	Хъа фуж урчІарианди учІврур , гьадму марччарин лижан габан ву .
43010003	Гъаравли дугъаз урар арццру . Марччар дугъан дихнахъ хъпехъуру . Дугъу чан марччариз ччвурариинди кІуру ва чІатинди адауру .
43010004	Дугъу чандар вари адаъган , думу дурарин улихьди гъягъюру , хъа марччар дугъан кьяляхъди гъюру , гьаз гъапиш дурариз дугъан дих аьгъя .
43010005	Жарадарихъди дурар гъягъидар , дурар дугъхьан гьергди , гьаз гъапиш дурариз жарарин дих таниш дар .
43010006	Исайи дурариз гьаму тахалус ктибтуру , хъа Дугъу чпиз фтикан гъапнуш , фарисйир гъавриъ ахъундайи .
43010007	Исайи давам апІуру : — Гьякьлу вуйи гьякь кІуразачвуз : марччариз урчІар — Узу вуза .
43010008	Вари Узу гъяйиз гъафидар тІафлар ва тІарашчйир вуйи . Саки марччар дурарихъ хъпехъундар .
43010009	УрчІар — Узу вуза . Фуж Уз’антина учІвиш , дюрхну хьиди . Гьацир УрчІаризди учІвди ва дилинтина удучІвиди , гьацириз чаз ипІруб алишв бихъиди .
43010010	Хъа тІафал саб апІуз гъюри шулу : гьитІибкІбан бадали , йибкІбан ва пуч апІбан бадали . Узу гъафунза гьацдариз уьмур хьади , варибдиъ — абцІу уьмур .
43010011	Узу гъяни Габан вуза . Дицир ужур габни марччар бадали чан уьмур тувру .
43010012	Хъа гъирагъдилан дуфнайир — думу габан дар , дицириз марччар жарадар ву — жанавар лижахьна багахь шулайиб гъябкъюбси , марччара гатІахьуру ва гьергрира ву . Жанаври дурар дисуру ва чІяргъюру .
43010013	Дицир габан дар , хъа гъирагъдилан , гьякъи тувну , хъитнайир ву ; дицир марччарин гъайгъушнаъ шулдар .
43010014	Узу ужур Габан вуза : Узуз Йиз марччар аьгъязуз ва Узура Йиз марччариз аьгъя .
43010015	Адашдиз Узу фици аьгъяш , гьаци Узуз Адашра аьгъязуз . Узу Йиз уьмур марччарихъанди тувдиза .
43010016	Узуз жара марччарра азуз , гьаму марччаринишв’ан дарудар . Узу гьадрара хъади дуфну ккунду , Йиз дихнахъ дурар хъпехъиди , гьадмуган саб лиж хьибди ва сар Габан хьиди !
43010017	Узу Адашдиз гьаддиз ккундуки , Узу уьмур туврайиган , тазакІултІан думу гъадабгъуз .
43010018	Йиз уьмур сарира дадабгъидар , Узу Йиз хушниинди думу тувраза . Думу тувуб Йиз ихтиярнаъ , думу , кьяляхъ гъадабгъубра Йиз ихтияриаъ айиз . Думу гьаци Узуз Йиз Адашди улупунзуз .
43010019	Хъана гьаму гафари жугьдарин арайиъ гьюжатар ирчру .
43010020	Дурарикан гизафдари кІуйи : — Думу амрихъан душна ва гьарзади улхура . Дугъахъ гьаз хъпехъурачва ?
43010021	— Му улхбар жинар кайириндар дар , — кІури , къаршу удучІвуйи тмундар . — Жинар кайирихьан кур вуйириз рябкъювал тувуз шулинхъа ?
43010022	Кьюрд улубкьуру . Ерусалимдиъ Аллагьдин хал таза апІбан машквар вуйи .
43010023	Иса Аллагьдин хулан гьяятдиъ Сулейман пайгъамбрин айвандихъ лицурайи .
43010024	Жугьдари , Дугълан илтІикІну , Дугъхьан гьерхру : — Уву фукьан вахтназ ич сабур ахтармиш апІури гъузуз ккава ? Йип учуз дюзди , Уву Месигь вуна ?
43010025	— Узу учвуз гъапунзачвуз , хъа учву Узухъ хъугърадарчва . Узу Йиз Адашдин ччвурнахъан апІурайи ляхнар — магьа Узкан шагьидвал апІурайидар .
43010026	Амма учву Узухъ хъугърадарчва , фицики учву Йиз марччарикан дарчва .
43010027	Йиз марччариз Йиз дих ебхьуру ва Узуз дурар аьгъязуз , дурар Узухъди гъюру .
43010028	Узу тувдиза дурариз гьаргандин уьмур , дурар аьсрариъра йихдар , дурар Узхьан сарира гьитІикІдар .
43010029	Йиз Адаш варидартІан зурба ву . Гьаддиз дурар Йиз Адашдихьан сарихьанра дадагъуз хьибдар ,
43010030	хъа Узуна Йиз Адаш сар вуча .
43010031	Жугьдар хъана Исайиз йивуз гъванарихъан хъчІихуру .
43010032	— Йиз Адашдихьан Узу учвуз гизаф ужудар ляхнар улупунзачвуз , — гъапи Исайи . — Гьадрарикан фунубдин гьякьнаан Узуз йивуз ккунди ачвуз ?
43010033	— Учуз , Уву ужудар ляхнар гъапІну кІури , йивуз ккунди адарчуз , хъа Аллагьдикан рихшанд апІурайиган . Уву вуйир адми , хъа Увкан Аллагь апІурава .
43010034	Исайи жаваб туву : — Ичв Къанундиъ дибикІнадаринхъа : « Узу гъапунза : учву аллагьар вучва ? » кІури . Хъа гьякь дибикІна .
43010035	Эгер Аллагьди Чан Гаф шлихьна гьапІнаш , Дугъу дурариз аллгьар кІура .
43010036	« Узу Аллагьдин Бай вуза » , гъапну кІури , фици учвхьан Узуз пуз шулчвухьан : « уву рихшанд апІурава » , кІури . Шлиз кІурачва гьаци ? Узуз ? Адашди гирами дапІну , гьаму дюн’яйиз гьаънайириз ? !
43010037	Эгер Узу Йиз Адашди апІурайи ляхнар апІурадарш , гьадмуган Узухъ мухъугъанай !
43010038	Хъа эгер Узу дурар апІураш , учвхьан Узухъ хътругъуз шулчвухьан , саки Йиз ляхнарихъкьан хъугъай ! Гьадмуган , учвуз аьгъю хьибдичвуз ва : Узуъ — Йиз Адаш , хъа Узу — Дугъаъ айибдин гъавриъ хьидичва .
43010039	Гьадмуган дурариз Иса хъана дисуз ккун шулу , амма Думу дурарин хиларигъян гъютІурччвуру .
43010040	Хъасин Иса , Ярдан нирихъ Ягь’яйи улихьди штуан апІури гъаши йишвариз гъягъюру ва душваъ саб кьадар вахтна гъузру .
43010041	Дугъахьна гизаф адмийир гъюйи . « Ягь’яйи саб аьламатра улупундайи , — кІуйи дурари , — хъа Исайикан гъапидар вари гьякь ву » .
43010042	Ва гьадушваъ гизафдар Дугъахъ хъугънийи .
43011001	Сар адми иццру шулу . Дугъаз Лазар кІуйи . Думу Мар’ямна чан чи Марфа яшамиш шулайи Вифания гъул’ан вуйи .
43011002	Мар’ям , Агъайин ликарикан ягъ ктатури , дурар чан кушарихьди кжикури гъаши дишагьли вуйи . Ари Мар’ямдин чве Лазар иццру гъахьнийи .
43011003	Чйири Исайихьна гьамци кІури хабар дебккуз гьаънийи : « Агъа , гьадмунур , Увуз ккунирнур , кетІерццна » .
43011004	Гьаддикан аьгъю дубхьну , Исайи кІуру : — Му иццрушин аьжалихьна дар , думу Аллагьдин ад бадали ва гьаддилантина Аллагьдин Бали Чан адлувал улупбан бадали , вуйиб ву .
43011005	Исайиз Марфа , дугъан чи Мар’ям ва Лазар ккунидар вуйи .
43011006	Гьаци , Лазар иццурайибдикан гъеебхьнушра , Иса кьюд йигъансана Учв айишваъ гъузру .
43011007	Хъасин Дугъу Чан ученикариз кІуру : — Гъачай , Ягьудия уьлкейиз кьяляхъ гъягъюрхьа .
43011008	— Я Мялим ! — кІуру Дугъаз ученикари , — жугьдариз Ув’ин гъван уьлюбхну , улихьнаси йикІуз ккунди айи , хъа Уву хъана дина гъягъюрана ?
43011009	Исайи дурариз гъапи : — Йигъаъ йицІикьюб сяаьт адаринхъа ? Фуж йигъну гъяруш , дицир хъарсну алдакидар , фицики гьадгъаз му дюн’яйин акв рябкъюра .
43011010	Хъа эгер дицир йишвну гъяруш , хъарсну алдакиди , гьаз гъапиш акв ади шулдар .
43011011	Гьамци дупну , Исайи давам апІуру : — Ихь дуст Лазар гъаахну . Узу думу хъиргуз гъяраза .
43011012	— Агъа , сарун думу нивкІуз душнаш , сагъ хьиди , — кІуру Дугъаз ученикари .
43011013	Исайиз гьамдиинди Лазар дукІнайиваликан пуз ккунди айи , хъа дурари , думу аьдати нивкІуз душна кІури , фикир дапІнайи .
43011014	Гьадмуган Исайи дурариз ачухъди кІуру : — Лазар гъакІну .
43011015	Хъа учву бадали Узу гьадушваъ адарди хьуб’ин шад вуза . Гьаци дубхьнайиган , учву хъугъдичва . Сарун гъачай гьадгъахьна гъягъюрхьа !
43011016	« КІвятІях » кІуру лакІам хъайи Фомайи чан юлдшариз кІуру : — Гъачай , Мялимдихъди сатІиди ухьура йихурухьа !
43011017	Дина гъафи Исайиз , Лазар дукІну накьвдиъ ади юкьуд йигъ вуйиб аьгъю шулу .
43011018	Вифания Ерусалимдихьан шубуб километртІан манзилнаъ адайи ,
43011019	ва дина гьадрарихъди Марфайихьнана Мар’ямдихьна чвуччвун дердер зигуз гизаф жугьдар дуфнайи .
43011020	Иса гъюрайибдикан гъеебхьубси , Марфа дишлади Дугъан улихьна гъягъюру , хъа Мар’ям хулаъ имийи .
43011021	— Агъа , эгер Уву мушваъ айиш , йиз чве йикІидайи ! — гъапи Марфайи Исайиз . —
43011022	Саки узуз аьгъязуз , хъа гьамус вушра , Уву Аллагьдикан фу ккун гъапІишра , Дугъу Увуз тувди .
43011023	— Яв чве хъана гъудужвиди , — гъапи дугъаз Исайи .
43011024	— Гъиямат йигъан вари чІиви шлуган , думура гъудужвруб аьгъязуз , — жаваб туву Марфайи .
43011025	Исайи гъапи : — Узу вуза чІиви хьувал ва уьмур . Фуж Узухъ хъугъраш , гьеле гъачІишра , яшамиш хьиди .
43011026	Хъа гьарсар , яшамиш шулади Узухъ хъугънайир аьсрариъра йикІидар . Уву гьамдихъ хъугъурна ?
43011027	— Ав , Агъа , — жаваб туврайи дугъу , — узу хъугъурза : гьаму дюн’яйиз гъюз ккади айи ва , магьа дуфнайи Месигь , Аллагьдин Бай , Уву вува .
43011028	Гьамци дупну , Марфайи , Мар’ямдиз жиниди дих дапІну , кІуру : — Мялим гьамшваъ а , Дугъу увуз дих апІура .
43011029	Му гафар гъеерхьубси , Мар’ям гъудужвну , Дугъахьна гъягъюру .
43011030	Иса мегьел гъулаъ учІвнадайи ва Учв Марфайи къаршуламиш гъапІушв’ин илмийи .
43011031	Мар’ямдихъди хулаъ ади ва думу ккарцури гъаши жугьдар , Мар’ям тяди кади гъудужвну чІатна удучІвуб дябкъну , думу накьвдихъна ишуз гъягъюра , кІури , хиял дапІну , дурарра дугъан кьяляхъди гъягъюру .
43011032	Хъа Мар’ям , Иса хьайишвахьна дуфну , Думу гъяркъюбси Дугъан ликарикк ккархьру ва кІуру : — Я Агъа , эгер Уву мушваъ айиш , йиз чве йикІидайи .
43011033	Мар’ям ва дугъахъди гъафи жугьдар дердлуди ишури дябкъну , кІван деринаризкьан Чазра язухъ дубхьнайи Исайи гьерху :
43011034	— Думу наан кивначва ? — Гъач учу улупидича , — гъапи дурари .
43011035	Иса ишуру .
43011036	— Лигайчва , фици Мугъаз думу ккундуш ! — гъапи жугьдари чпин арайиъ .
43011037	— Мугъу кур вуйириз рябкъювал тувну , — гъапи шли-вуш дураригъян сари , — Белки Дугъхьан Лазарра чІиви шлуси апІуз шул ?
43011038	Иса хъана артухъ пашманвалиинди накьвдихьна гъюру . Накьв дюрхъсиб вуйи . Душвазди учІврушвахь гъван гьипнайи .
43011039	— Гъван гьадабгъай ! — кІуру Исайи . — Агъа , душваъ майтин ниъ абхънашул , фицики думу кивхъан юкьуд йигъ улдубчІвна , — кІуру Дугъаз дукІнайирин чи Марфайи .
43011040	Исайи дугъаз кІуру : — Узу увуз гъапундайин : « Эгер уву хъугъри гъузиш , Аллагьдин гьунар рябкъидивуз » , — кІури ?
43011041	Гъван гьадабгъуру . Исайи улар зина заъру ва кІуру : — Адаш , Увуз баркаллагь кІураза , Увуз Узу ерхьбаз .
43011042	Увуз Узу гьарган ерхьурайиб аьгъязуз . Гьамушв’ин али халкь Узу Уву гьаънайибдихъ хъугъри пну , ачухъди кІурайиб вуйиз !
43011043	Ва гьамци дупну , Исайи зарбди дих гъапІу : — Лазар , удучІв !
43011044	Хилар-ликар кафнаригъян гъидиржнайи , машниинра ирин чарч илипнайи Лазар накьвдиан удучІвуру . — Думу гъюдурчай , гъит гъарахри ! — гъапи дурариз Исайи .
43011045	Мар’ямдихьна гъафи ва Исайи гъапІуб гъябкъю жугьдарикан гизафдар Дугъахъ хъугънийи .
43011046	Хъа дурарикан , фарисйирихьна душну , Исайи гъапІубдикан ктибтрударра гъидихънийи .
43011047	Жугьдарин аьхюну маллйирна фарисйир чпин собрандиз уч гъаши : — Ухьу гьапІну ккунду ? — кІуйи дурари . — Му касди гизаф аьламатар улупура .
43011048	Эгер Думу мици гъитиш , вари Гьадгъахъ хъугъди ва римлуйир гъафиган , дурари ихь гьюкуматра ва ихь халкьра терг апІиди .
43011049	Каяфа кІуру ва гьадму йисан жугьдарин маллйирин аьхюр вуди кадагънайи дурарикан сари кІуру :
43011050	— Учву сабдинра гъавриъ ахърадарчва ! Я кас , учвуз гьаз аьгъдарчвуз : учвуз ужу хьибди , эгер вари халкьдихъанди сар адми гъачІиш , вари жугьдар йихайиз ?
43011051	Мурар Каяфайин хусуси гафар дайи : гьадму йисан думу жугьдарин маллйирин аьхюрра вуди , дугъу пайгъамбриси гъапнийи , Иса халкьдихъанди йикІиди кІури ,
43011052	ва неинки гьаму халкьдихъанди , хъа гьацира вари дюн’я вуйибси дарагънайи Аллагьдин веледар сабвалихъна хпан бадалира .
43011053	Гьадму йигъхъан дурари Иса фици пуч апІуруш , фикир апІуз хъюгъру .
43011054	Гьаддиз Иса жугьдарин арайиъ ашкарди лицури гъахьундар , ва гьадлин Думу , ичІи чюлин гъирагъдихъ хъайи Ефраим кІуру шагьриз душну , гьадушваъ Чан ученикарихъди гъузру .
43011055	Жугьдарин Пасхайин машквар багахь шулайи . Уьлкейин варишвариан , чпи машквар хьайиз улихьна гунгьарихьан марцц апІбан бадали , гьациб аьдат тамам апІуз гизафдар Ерусалимдиз дуфнайи .
43011056	Дурари , Иса агури , Аллагьдин хулаз уч духьну , чиб-чпигъ кІуйи : « Фици хиял апІурачва ? Думу Пасхайин машквраз гъюрдайкІана ? »
43011057	Аьхюну маллйирина фарисйири Иса дисбан бадали , гьар шлиз Думу айишв аьгъю гъабхьири гьаддикан чпиз хабар дебккуб буйругъ тувру .
43012001	Пасхайин машквар ккебгъуз йирхьуд йигъ ккимиди , Иса Чав чІиви гъапІу Лазар яшамиш шулайи Вифанияйиз гъюру .
43012002	Дурари Дугъан сагълугънаан хураг гьязур апІуру . Марфа суфрайихъ Исайин гъайгъушнаъ айи . Суфрайихъ хъайидарихъди Исайин багахь Лазарра деънайи .
43012003	Мар’ямди , нард гьарин гизаф багьа вуйи марцци ягъ дубхну , Исайин ликарикан ктатуру ва Дугъан ликар чан кушарихьди кжикуру . Вари хал аьтринсиб ицци ниърахьди абцІру .
43012004	Исайин ученикарикан сари , хъасин Агъа масу туврури , Искариотдиан вуйи Симондин бай Ягьудайи кІуру :
43012005	— Гьаму ягъ , шубудварж арсран пулихъ масу тувну , пул касибариз пай апІуз гьаз шулдайихъа ?
43012006	Дугъу мици , касибарин гъаннаъ ади ваъ , хъа учв тІафал вуди хьпаз лигну гъапиб вуйи , гьаз гъапиш дугъахь уртахъ вуйи пулин мажник хьайи ва саспиган , чан тямягьяр гьуркІуз , гьадму пуликан харж апІуйи .
43012007	Гьадмуган Исайи кІуру : — Думу сикинди гъитай ! Дугъу му ягъ Узу накьвдик кивру йигъаз гьязур дапІнайиб ву .
43012008	Касибар гьарган учвухъди хьиди , хъа Узу учвухъди гьарган хьидарза .
43012009	Жугьдарикан гизафдариз Иса душваъ айиб аьгъю дубхьну , Дугъу чІиви гъапІу Лазаризра лигуз кади , дурар Исайихьна гъюру .
43012010	Гьадмуган маллйирин аьхюдари Лазарра йикІбан къарар адабгънайи ,
43012011	гьаз гъапиш гьадгъулантина , кавхйирна маллйир гъитну , гизаф жугьдар Исайихъ хъугънийи .
43012012	Хъайигъан машквраз гъафи халкь , Иса Ерусалимдиз гъюруб деебхьну ,
43012013	хурмайин гьарин кюлерра хьади , Исайин улихьна , гьамцдар чІигъар апІури , удубчІвуру : Агъайин ччвурнахъ гъюрайи Израилин Паччагьдиз уж’вал ибшри !
43012014	Иса , саб гъудугъ дибихъну , гьаддиин элеуру , фицики Гирами китабариъ дибикІна :
43012015	« ГучІ мапІан , Сиондин риш ! Лиг , яв Паччагь увухьна жигьил даждиинди гъиди » .
43012016	Исайин ученикар сифте мидин гъавриъ ахъундайи , хъа кьанди Иса Аллагьдин аднаъ гъашиган , Иса гьамци гъюваликан Гирами китабариъ дибикІнайиб дурарин кІваина гъафнийи , ва гьаци дурари Думу къаршуламишра гъапІнийи .
43012017	Лазар чІиви апІруган , Исайихъди хъайидари дидин гьякьнаан варидариз ктибтури гъахьну ,
43012018	гьаддиз халкьди Иса гьамци тебрик апІури къаршуламиш гъапІнийи , гьаз гъапиш варидариз гьадму аьламат улупур Думу вуйибдикан деебхьнайи .
43012019	Хъа фарисйири чиб-чпиз кІуйи : — Рябкъюранчвуз , фукІа-мукІа апІуз ухьу кьувватсуз ву . Вари Гьадгъахъди гъягъюра !
43012020	Аллагьдиз икрам апІуз машквраз гъафидарин арайиъ грекарра айи .
43012021	Дурари , Галилей уьлкейиъ айи Вифсайдайиан вуйи Филип кІуру касдихьна дуфну , гьамци кІури саб тІалаб апІуру : — Я ич аьхюр , учуз Иса рякъюз ккунди ачуз .
43012022	Филипди душну Андрейиз , хъа дурар кьюридра Исайихьна душну , Дугъаз мидкан ктибтуру .
43012023	Исайи гъапи : — Аллагьдин аднаъ шлу Инсаниятдин Балин сяаьт улубкьну !
43012024	Гьякьлу вуйи гьякь кІуразачвуз : сабан дяхнин удар жил’ина абхъну дарчІиш , думу гьаци сабди гъубзди , хъа гъабчІиш , диди бегьем мягьсул хибди .
43012025	Шлиз чан уьмур багьади вуш , гьацири думу пуч апІура , хъа шлиз гьаму дюн’яйиин чан уьмур даккунди вуш , гьацири думу ккудудубкІру уьмриз уьбхюра .
43012026	Фуж Йиз гъуллугънаъ аш , гъит гьацир Йиз шилнаъди гъюри ! Ва Узу наан аш , гьадушваъ Йиз гъуллугъчира хьиди . Фуж Йиз гъуллугънаъ аш , гьацир Йиз Адашди за апІиди .
43012027	Гьамус Йиз юкІв гъалабну абцІна ! Фу пну ккунду Узу ? ПидикІан : « Я Адаш ! Узу гьаму гьялнаккан уьрх ! » Саки Узу му дюн’яйиз гьаддиз дуфназа — гьаму гьял бадали ! Адлу апІин Яв ччвур , Адаш !
43012028	Гьадму арайиъ завариан дих атІабгуру : — Адлу гъапІунза ва хъана адлу апІидиза !
43012029	Гьадушвахъ дугъужнайи халкь думу дихнахъ хъпехъурайи . Садари , завар гъарахну кІурайи ; тмундари , Дугъахъди малайик гъулхну , кІуйи .
43012030	Исайи дурариз жаваб вуди кІуру : — Му дих Узуз вуйиб дайи , хъа думу халкь бадали вуйи !
43012031	Му дюн’яйин суд апІру вахт , магьа , хъубкьнура ву . Гьамус му дюн’яйин гьякимдар ( иблис ) тина утІуккну хьиди !
43012032	Хъа Узу жилилан за гъахьиган , Узу варидарихьди Узухьинди иб тувуз гъитдиза .
43012033	Гьаму гафариинди Дугъу дурариз , Учв фициб аьжалиинди йикІуруш , улупнийи .
43012034	— Учуз Гирами китабариан Месигь гьарган учухъди шлуваликан аьгъячуз , — гъапи халкьди . — Увхьан фици пуз шулвухьан , Инсаниятдин Бай завариз зигиди , кІури ? Ва фуж ву , Думу Инсаниятдин Бай ?
43012035	Исайи дурариз кІуру : — СацІиб вахтнаътІан акв учвухъди гъубзидар . Гьаци вуйиган , Учву мучІушну ккадраъбан бадали , сабан акуди имиди , гъарахай . Фицики фуж мучІушнаъди гъяраш , гьацириз учв наанди илтІикІнашра , аьгъдар .
43012036	Хъа сабан учвуз аку апІурамиди , аку аквнахъ хъугъай ва аквнан веледар хьидичва ! Гьаму гафар дупну , Иса гъягъюру ва дурарихьан жин шулу .
43012037	Дугъу дурарин улихь гьамкьан аьламатар гъапІнушра , аммаки дурар , дидизра дилигди , Дугъахъ хъугъдайи .
43012038	Гьамци Ишая пайгъамбри дупнайи гафар тамам духьну ккундийи . Дугъу гъапнийи : « Учхьан гъеебхьубдихъ фуж хъугъну , Агъа ? Шлиз ачухъ гъабхьнухъа Агъайин кьудрат ? »
43012039	Ва гьаддиз дурар хъугъуз удукьрудар дайи , хъана Ишаяйи кІуруганси :
43012040	« Аллагьди дурарин улар кур гъапІнийи , дурарин фикир хъунти гъапІнийи , гьаци вуйиган , улар ади дярябкърудар ва фикирниинди гъавриъ адрахърудар . Гьаци ккундарш , Узухьинди илтІикІрийи , ва Узу дурар сагъ апІидийза » .
43012041	Ишаяйи му гафар , чаз улихьмиди Исайин адлувал гъябкъиган , гъапидар вуйи .
43012042	Агъсакъларин арайиъра кмиди Исайихъ хъугънайидар цІиб адайи , хъа дурари дидкан , фарисйири чпи мистариан утІруккбан бадали , ачухъди кІурдайи .
43012043	Адмийирин тярифар дурариз Аллагьдин адлувалтІан зина вуйи .
43012044	Исайи аьхю дихниинди гъапи : — Фуж Узухъ хъугъраш , гьацир Узухъ хъугърадар , хъа Узу Гьаурихъ хъугъра .
43012045	Шлиз Узу рякъюраш , гьацириз Узу Гьаур рякъюра .
43012046	Узу акв вуза ва Узухъ хъугъру гьарсар мучІушнаъ гъудрузбан бадали дюн’яйиз дуфназа .
43012047	Эгер шлиз Йиз гафар деерхьну , дурар тамам дарапІиш , Узу гьацирин суд апІидиза , гьаз гъапиш Узу дюн’яйиз суд апІуз ваъ , хъа думу уьбхюз дуфнайир вуза .
43012048	Узу шли нигь апІураш ва Йиз Гаф кьабул апІуз даккнириз , гьамустІанра судья а : Узу дупнайи Гаф — магьа судья , гъиямат йигъан суд апІрур !
43012049	Фицики Узу Йиз Узхьан гъапиб дариз — му Узу гьау Адашдин , Узуз вуйи амур ву , фу кІуруш ва фици кІуруш .
43012050	Узуз аьгъязуз : Дугъан амур — му зат ккудудубкІру уьмур ву . Узу анжагъ Узуз Адашди йип гъапиб кІураза .
43013001	Жугьдарин Пасхайин машквар багахь шулайи . Исайиз , Чав му дюн’я дипну , Адашдихьна хътакру вахт улубкьнайиб аьгъяйи . Му дюн’яйиъ Чандар вуйидар Дугъаз ккундийи , ва гьамус Дугъу дурарихьна вуйи Чан масанвалин кьувват улупуз гьял гъапІнийи .
43013002	Иблисди Искариотдиан вуйи Симондин бай Ягьудайин кІваъ Иса масу тувбан ният гьамустІанра ивнайи .
43013003	Хябяхъдин уьл ипІру вахтна Исайи , Адашди вари Чан хилиъ ивнайиб аьгъяди ва Учв Аллагьдихьан дуфнайиб , Аллагьдихьна хътакурайиб аьгъяди ,
43013004	гъудужвну , Чан зиълан палат илдибтуру ва , дастамал гъадабгъну , Чан кьял’ан идибтІуру .
43013005	Хъасин легниъ шид убзну , Иса ученикарин ликар жикІуз хъюгъру ва кьял’ан идибтІнайи дастамлихьди кжикуру .
43013006	Гьамци Иса Петрихьнакьан хъуркьру . Ва Петри Дугъаз кІуру : — Я Агъа ! Увуз йиз ликар жикІуз ккунди айвуз ? !
43013007	— Узу гьапІраш , уву сабан гъавриъ адарва , — жаваб туву Исайи . — Кьанди аннамиш апІидива .
43013008	— Йиз ликар жикІуб ? ! Гьич хьибдар ! — кІуру Петри . — Эгер Узу дижрикІиш , сарун уву Йизур дарва ! — гъапи Исайи .
43013009	— Агъа ! Дици вуш , неинки ликар , гьацира — хилар , кІулра ! — гьевеслуди кІуру Петри .
43013010	— Вари жан дижибкІнайидарин анжагъ ликар жикІубтІан лазим дар , дицир марцциди ву аьхир . Учвура марцциди вучва . Аммаки учвкан вари марццидар дар , — гъапи Исайи .
43013011	Исайиз Учв масу туврур аьгъяйи , гьаддиз Дугъу : « Учвкан вари марццидар дар » , гъапнийи .
43013012	Хъа дурарин ликар гъижикІган , алабхьну палат , хъана гъюн йивну суфрайихъ дахъиган , Дугъу кІуру : — Узу учвуз гьапІнуш , гьаддин гъавриъ гъахьунчва ?
43013013	Учву Узуз « Агъа » , « Мялим » кІуручва ва гьякьди кІурира ачва , гьаз гъапиш Узу якьинди гьадму хьузра вуза .
43013014	Гьаци вуйиган , эгер Узу — Агъайи ва Мялимди — ичв ликар гъижикІнуш , учвура чиб-чпин ликар жикІури ккунду .
43013015	Узу гъапІиганси , гьаци учвура апІбан бадали , Узу учвуз мисал улупунза .
43013016	Гьякьлу вуйи гьякь кІуразачвуз : гъуллугъчи чан аьхюртІан артухъ дар ва Гьаънайирра Учв ГьауртІан артухъ дар .
43013017	Ва гьамус учвуз му аьгъю дубхьнайиган , эгер гьаци апІури гъашиш , бахтаврар хьидичва .
43013018	Узу учвкан варидарикан кІурадарза : Узуз аьгъязуз Узу кадагънайидар . Саки Гирами китабариъ дидикІнайи му гафар кІулиз удучІври : « Узухъди уьл гъипІур Узуз къаршу удучІвну » .
43013019	Му хьайиз , мидиз улихьна Узу учвуз кІураза . Гьаци вуйиган , му ляхин улубкьиган , учву Узу Гьадму — Гьарган Айир — вуйибдихъ хъугъдичва .
43013020	Гьякьлу вуйи гьякь кІуразачвуз : Узу Гьаърайир шли кьабул апІураш , гьацири Узу кьабул апІура , хъа шли Узу кьабул апІураш , гьацири Узу му дюн’яйиз Гьаур кьабул апІура .
43013021	Гьамци дупну , Иса яман гъалабулугъназ гъюру . — Гьякьлу вуйи гьякь кІуразачвузки , — гъапи Дугъу , — учвкан сари Узу масу тувди .
43013022	Думуган ученикар , Думу шликан улхурайкІан кІури , гъавриъ адарди , сар-сарихьинди лигури гъузру .
43013023	Исайин юкІв али ученикарикан сар Чан гъвалахъ гъюн йивну дахънайи .
43013024	Симон Петри дугъаз , Мялим шликан улхураш Дугъхьан гьерх кІури , ишарат апІуру .
43013025	Ва ученик Исайихьнаси хъиркІну , гьерхру : — Я Агъа ! Думу фуж ву ?
43013026	— Узу уьл кубсну шлихьна тувиш , гьадму ву , — гъапи Исайи . Дугъу уьлин кьацІ гъабраъ хурагнак кубсну , Искариотдиан вуйи Симондин бай Ягьудайихьна тувру .
43013027	Гьаму кьацІ хилиз гъадабгъубси Ягьудайиъ шейтІан убчІвру . — Яв апІуз ккайиб ухди апІин , — кІуру дугъаз Исайи .
43013028	Суфрайихъ хъайидар саркьан , Исайи дици гьаз гъапнуш , гъавриъ ахъундайи .
43013029	Хъа Ягьудайихь чпин уртахъ пул хьайиган , дурарикан сякьюдари : Исайи дугъаз : « ухьуз машквраз фукІа гъадабгъ » вая « касибариз фукІа тув » , кІурайиси фикир апІуру .
43013030	Уьл гъибису Ягьуда дишла хул’ан удучІвуру . Йишв вуйи .
43013031	Думу удучІвиган Исайи гъапи : — Магьа гьамус Инсаниятдин Бализ Чан ад гъабхьну . Дугъан ад — Аллагьдин ад ву .
43013032	Эгер Дугъан ад Аллагьдин ад вуш , Аллагьдира Думу Чан адназ гъадагъиди ва зат хъугъужвидар .
43013033	Эй Йиз лижан веледар ! Узуз учвухъди хьуз дицикьан вахт имдар . Учву Узу агури хьидичва — му жарадариз гъапиб Узу учвузра кІураза : « Узу гъярушваз учвхьан гъюз хьибдар » .
43013034	Узу учвуз цІийи табшуругъ тувраза : сари-сар ккун апІинай , Узу учву ккун гъапІиганси , гьаци учвура сари-сар ккун апІинай .
43013035	Эгер ичв арайиъ масанвал ади гъабшиш , Учву Йиз ученикар вуйиб вардариз аьгъю хьибди .
43013036	— Агъа , Уву наана гъягъюрава ? — гьерху Дугъхьан Симон Петрийи . — Узу гъягъюрайишваз сабан увхьан Узухъди гъюз хьибдарвухьан , — жаваб туву Исайи . — Хъа хъасин гъидива .
43013037	— Я Агъа ! — кІуру Петри . — Узхьан Увухъди гьамус гъюз гьаз шулдар ? Увхъанди йикІузра узу гьязур вуза !
43013038	Исайи гъапи : — Узхъанди йикІузра ? ! Гьякьлу вуйи гьякь кІуразавуз : даттли уьъйир дапІну ккудубкІайиз , шубуб ражари Узу аьгъюр дарзуз пидива !
43014001	Исайи варидариз кади кІуру : — Гъит ичв юкІвариан шаклувалар удучІври ! Учву Аллагьдихъ хъугърачва , гьаци Узухъра хъугъай !
43014002	Йиз Адашдин ужагъдиъ гизаф хулар а . Эгер гьаци дайиш , Узу учвуз мидкан пидайза . Узу учвуз душваъ йишв гьязур апІуз гъягъюраза .
43014003	Узу гъушиган , учвуз йишв гьязур апІидиза . Узу наан шулуш , учвура гьадушваъ хьпан бадали , Узу хътакидиза ва учву Узухьна гъахидиза .
43014004	Хъа Узу наана гъягъюраш , дина рякъ учвуз аьгъячвуз .
43014005	— Агъа , Уву наана гъягъюраш , учуз аьгъдарчуз , — кІурайи Фомайи . — Гьаддиз учуз дина рякъ наънан аьгъю шул ?
43014006	Исайи жаваб туву : — Узу вуза Рякъ , Узу вуза Гьякь ва Уьмур . Анжагъ УзхьанминатІан Адашдихьна гъягъюз шулдар .
43014007	Эгер учвуз Узу аьгъяш , Адашра аьгъячвуз . Гьамусдихъантина учвуз Думу аьгъячвуз ва гъяркънура вучвуз !
43014008	— Я Агъа ! — кІуру Филипди . — Учуз Адаш улуп ва сарун учуз фукІара лазим дарчуз .
43014009	— Узу учвухъди гьамкьан вахтна хъади , увуз Узу гьамусра аьгъю гъахьундарнуз , Филип ? — жаваб туву Исайи . — Шлиз Узу гъяркънуш , гьадгъаз Адашра гъяркъну . Уву фици : « учуз Адаш улуп » , кІурава ?
43014010	— Узу Адашдиъ , Адаш Узуъ айибдихъ уву хъугърадарна ? Узу учвуз кІурайи гафар Узхьан кІурайидар дариз , хъа дурар кІурайир Узуъ айи Адаш ву , Чан ляхнар апІурайи .
43014011	Узухъ хъугъай : Узу — Адашдиъ , ва Йиз Адаш Узуъ а . Узухъ хъугъдарш , Узу апІурайи ляхнарихъкьана хъугъай .
43014012	Гьякьлу вуйи гьякь кІуразачвуз : фуж Узухъ хъугъраш , гьацири Узу апІурайи ляхнар апІиди ва УзутІан артухъдира кади апІиди , фицики Узу Адашдихьна гъягъюраза .
43014013	Йиз ччвур дибисну учву ккун гъапІуб вари Узу тамам апІидиза , ва Адашди Чан ад Чан Бал’антина улупиди .
43014014	Эгер учву Йиз ччвурназ дих гъапІиш ва фу ккун гъапІишра , Узу тамам апІидиза .
43014015	Эгер учвуз Узу ккундуш , Узу учвуз фу табшурмиш гъапІнуш , гьадму тамам апІинай .
43014016	Узу Адашдикан ккун апІидиза ва Дугъу учвухьна жарар — Хъюгърур гьаъди . Думу аьсрариз учвухъди гъузди .
43014017	Думу Хъюгърур — Гьякьвалин Рюгь ву . Му дюн’яйихьан Думу кьабул апІуз хьидар , гьаз гъапиш Думу рякърур дар ва аьгъюр дар . Анжагъ учвуз аьгъячвуз Думу , Думу учвухъди хъа ва учвуъ а .
43014018	Узу учву йитимарди гъитидарзачву , хъана учвухьна хътакидиза .
43014019	СацІиб вахтналан дюн’яйиз Узу сарун рякъидар , хъа учвуз Узу рякъюри хьидичвуз : гьаз гъапиш Узу яшамиш шулаза ва учвура яшамиш хьидичва .
43014020	Ва гьадму йигъан учвуз аьгъю хьибдичвуз , Узу Йиз Адашдиъ шулайиб , учву — Узуъ , хъа Узу — учвуъ .
43014021	Шли Узхьан вуйи табшуругъар тамам апІураш , гьадму ву Узу ккунир . Шлиз Узу ккундуш , Йиз Адашра гьадгъу ккун апІиди . Гьацир Узузра ккун хьидизуз ва гьацирин улихь ачмиш шули хьидиза .
43014022	— Я Агъа ! — кІуру Искариотдиан дару Ягьудайи , — Уву , имбуну дюн’яйиз ктарди , учуз фици ачмиш хьидива ?
43014023	Исайи жаваб туву : — Шлиз Узу ккундуш , гьадгъу Йиз Гаф уьбхиди . Ва гьадмуган дицир Йиз Адашдизра ккун хьиди , гьадмуган Узуна Думу сатІиди гьацирихьна гъидича ва гьадгъаъ яшамиш хьидича .
43014024	Шлиз Узу ккундарш , Йиз гафар уьрхидар . Учвуз ебхьурайи Гаф Йизуб дариз аьхир , хъа Узу гьау Адашдинуб ву .
43014025	Узу учвуз му гьеле учвухъди хъамидитІан гъапунза .
43014026	Узу бадали Адашди учвуз гьаърайи Хъюгърури — Гирами Рюгьну учвуз вариб улупиди ва Узу учвуз гъапиб вари кІваин апІидичвуз .
43014027	« Мясляаьт ибшри ! » — Узу кІуразачвуз гъярайири . Узу учвуз Йиз мясляаьт тувразачвуз . Узу учвуз , инсанари туврубсиб мясляаьт туврадарзачвуз . Ичв кІваан дердер адаай ! ГучІ мапІанай !
43014028	Узу учвуз « гъягъюраза » гъапиб учвуз гъеебхьунчвуз , ва : « Узу учвухьна хътакидиза » , гъапнура вуза . Эгер учвуз Узу ккундийиш , Узу Адашдихьна гъярайибдиин учву шад хьидийчва , фицики Йиз Адаш УзутІан артухъ ву .
43014029	Узу гьамус гьаму вари улубкьайиз улихьна вари гъапунза , ва гьадмуган , гьаму улубкьиган , учву Узухъ хъугъдичва !
43014030	Сарун Узхьан учвухъди артухъ гафар апІуз хьибдарзухьан : сарун му дюн’яйин гьякимдар багахь духьна . Йиз зиин дугъаз гьюкум адар .
43014031	Аммаки му дюн’яйиз аьгъю дубхьну ккунду : Узуз Йиз Адаш ккундайиб . Магьа гьаддиз Дугъу Узуз гъапиб вари тамам апІураза . Гъудужвай , гъягъюрхьа гьамушв’ан !
43015001	Узу халис тІумтІин шир вуза , хъа Йиз Адаш тІумутІчи ву .
43015002	Уз’ин али бегьер дархру гьарсаб кюл Дугъу ктабтІуру , хъа бегьер хруб , диди хъанара артухъди бегьер хпан бадали , марцц апІуру .
43015003	Узу учвуз улупу Гафналантина учву сарун марццидар вучва .
43015004	Узу учвуъ шлуганси , учву Узуъ йихьай . Кюлихьан чав-чаланди бегьер хуз шулдар , думу ширнан пай вуди ккунду . Гьаци учвура Узуъ духьну ккунду .
43015005	Узу — шир , хъа учву — кюлер . Анжагъ гьадмунури , Узу чаъ айиганси , фуж Узуъ аш , бегьем бегьер хури шулу . Узу хътарш , учвхьан фукІа апІуз шулдар .
43015006	Хъа фуж Узуъ адарш , дурар , багъдиан гатІахьну , ерццурайи кюлерси ву ; дурар уч апІиди , цІигъна гатІахьиди ва ургиди .
43015007	Хъа эгер Узу учвуъ ва Йиз гафар учвуъ аш , учвуз фу ккундуш , гьадму тІалаб апІинай , учвуз вари тувди !
43015008	Йиз Адашдин ад бадали аьхю бегьер хибдичва ва Йиз ученикар хьидичвкан .
43015009	Узу Адашди фици ккун гъапІнуш , гьаци Узура учву ккун гъапІунза . Йиз масанвалиинди яшамиш йихьай !
43015010	Эгер Узу учвуз табшурмиш гъапІуб учву тамам апІури гъашиш , Йиз масанвалиъ яшамиш хьидичва . Гьаци Узура гъапІунза : Узуз Йиз Адашди табшурмиш гъапІуб Узу тамам гъапІунза ва Адашдин масанвалиъди яшамиш шулаза .
43015011	Узу учвуз му гьаддиз гъапунза : Йиз шадвал ичвуб хьпан бадали , учву кьикьнягъди ацІну шлуси .
43015012	Магьа Йиз учвуз вуйи табшуругъ : Узу учву ккун гъапІиганси , сари-сар ккун апІинай .
43015013	Дустарихъанди уьмур тувубтІан артухъ масанвал дюн’яйиъ адар .
43015014	Эгер Узу учвуз табшурмиш гъапІуб учву тамам апІуруш , учву Узуз дустар вучва .
43015015	Сарун Узу учвуз Йиз гъуллугъчйир пну дих дарапІарза — гъуллугъчийиз чан аьхюри гьапІраш аьгъдар аьхир . Узу учвуз Йиз дустар пну дих апІураза . Йиз Адашдихьан аьгъю гъапІуб , Узу учвуз вари ктибтунза .
43015016	Узу ктагъур учву дарчва , гьаму Узу вуза учву ктагъур , гьаму Узу вуза учву дюн’яйиз улупнайир , ва бегьер туврудар ( учву вучва ) — варитІан ужуб бегьер . Ва гьадмуган Йиз Адашди учвуз , учву ккун гъапІуб , вари тувди .
43015017	Магьа Узу учвуз табшурмиш апІурайиб : сари-сар ккун апІинай .
43015018	Эгер учву дюн’яйиз даккунди вуш , учвутІан Узу ухди даккун гъашиб аьгъю йибхьай .
43015019	Учву му дюн’яйиндар вуди ккундийи , диди учву чандарси ккун апІидийи . Хъа учву му дюн’яйиндар даруган , гьаддиз учву дюн’яйиз даккунди ву ( яна , Узу учву кадагъну му дюн’яйихьан жара гъапІунзачву ) .
43015020	КІваин апІинай , Узу учвуз гъапундайин : « гъуллугъчи чан аьхюртІан артухъ дар ? » Эгер Узу утІуккуйиш , учвура утІурккури хьиди . Эгер Йиз гафар тамам апІуйиш , ичвра тамам апІури хьиди .
43015021	Амма гьамрар вари учву Йиздар вуйиган апІиди , гьаз гъапиш дурариз Узу Гьаур аьгъдар .
43015022	Эгер Узу дюн’яйиз гъафундайиш ва дурарихъди гъулхундайиш , дурар тахсиркрар хьидайи . Хъа гьамус дурарин чпи гьякь вуча кІурайивализ бин имдар .
43015023	Шлиз Узу даккунди вуш , гьацириз Йиз Адашра ккундар .
43015024	Эгер сарихьанра апІуз даршлу ляхнар Узу гъапІундайиш , гьадмуган дурар тахсиркрар хьидайи . Хъа гьамус дурариз Узу гъапІдар вари гъяркъну , ва гьаци вушра дурариз Узура , Йиз Адашра даккунди ву .
43015025	Саки гьаци дубхьну ккундийи , дурарихь хьайи Къанундиъ дибикІнайи « Саб багьнара адарди Узу даккунди ву » кІуруб тамам хьпан бадали .
43015026	Саки учвухьна Хъюгърур гъафиган , яна Адашдихьан гъюрайи Гьякьнан Рюгь , Узу учвухьна Адашдихьан гьаъдиза — ва Думу Йиз шагьид хьиди .
43015027	Ва учвура Йиз шагьидар вучва , фицики садпи йигъланмина Узухъди хъачва .
43016001	Учву хъугъвалихъан хътадахъбан бадали , Узу учвуз гьамрар гъапунзачвуз .
43016002	Учву мистариан утІурккури хьиди . Гьациб вахт гъибдики , учву йикІрудари , чпи гьаци апІбиинди , Аллагьдин гъуллугънаъ ача кІури , фикир апІиди .
43016003	Дурари дици гьаддиз апІидики , гьаз гъапиш дурариз я Узу , я Йиз Адаш аьгъдар .
43016004	Хъа Узу учвуз гьамрар , вахт улубкьиган , Узу дурарикан ктитуб ичв кІваина гъюбан бадали , гъапунзачвуз . Сифте ражари дидкан учвуз гъапундайза , гьаз гъапиш учвухъди хъайза .
43016005	Хъа гьамус Узу Гьаурихьна гъяраза . Учвкан сарикьан : « Уву наана гъягъюрава ? » — пну гьерхрадарчва ,
43016006	гьаз гъапиш Узу учвуз вари ктибтиган , ичв юкІвар пашман духьнайичв .
43016007	Хъа Узу гьякь кІуразачвуз : учвуз уж’вал бадали гъяраза . Эгер Узу дурушиш , Хъюгърур учвухьна гъидар . Хъа Узу гъушиш , Думу учвухьна гьаъдиза .
43016008	Дугъу , гъафиган , дюн’яйин агьлариз дурар гунагьвалин , дугъривалин ва Аллагьдин суддин дюзди гъавриъ адрувал улупиди .
43016009	Узухъ хътругъруган , дурар гунагьвалин дюзди гъавриъ адар .
43016010	Узухьинди даруган , дурар дугъривалин дюзди гъавриъ адар , гьаци вуйиган , Узу Адашдихьна гъяраза , ва учвуз Узу сарун рякъидарчвуз .
43016011	Гьаму дюн’яйин гьюкумдариин гьамустІанра гъалиб духьнашра , дурар Аллагьдин суддин дюзди гъавриъ адар .
43016012	Узхьан учвуз хъана гизафдарикан пуз шуйзухьан , аммаки учвхьан дурарин гьаму ражари сабан гъавриъ ахъуз хьибдарчвухьан .
43016013	Учвухьна Гьякьвалин Рюгь гъафиган , Дугъу учву дюз рякъди гъахиди , рюгьнан метлеб — гьубкІну вуйи гьякьвал ву , фицики Дугъу кІурайиб Чахьан дар . Дугъу анжагъ Чаз гъеебхьубдикан пиди , Дугъу учвуз гъюз ккимбубдикан хабар дебккди .
43016014	Дугъу Узу адлу апІиди , гьаз гъапиш Дугъу , Узхьан гъадабгъну , думу учвуз ачухъ апІиди .
43016015	Вари Адашдиз айиб Йизуб ву . Магьа гьаддиз Узу : „ Дугъу , Узхьан гъадабгъну , учвуз тувди “ , гъапунза .
43016016	Багарихьди Узу сарун рякъидарчвуз , цІиб вахтналан хъана рякъидичвуз .
43016017	Ученикарикан сакьюдари чиб-чпигъ кІури гъахьну : — Мугъан фикирнаъ фу ади мици кІурайкІан ? Мугъу кІура : « Багарихьди Узу учвуз сарун рякъидарчвуз , хъа сацІиб вахтналан хъана рякъидичвуз » . Ва гьамцира кІура : « Гьаз гъапиш Узу Адашдихьна гъяраза » .
43016018	Хъа мидин фици гъавриъ ахъди — « багарихьди ? » Му фтикан улхураш , ухьу гъавриъ адархьа .
43016019	Исайиз аьгъяйи , дурариз Чахьан фтикан гьерхуз ккунди айиш ва гьаддиз Чав кІуру : — Учву чиб-чпихьан гьерхрачва , Узу Йиз хиялнаъ фу ади мици : « багарихьди » ва « учвуз Узу сарун рякъидарчвуз , хъа цІиб вахтналан хъана рякъидичвуз » — кІурайкІан кІури ?
43016020	Гьякьлу вуйи гьякь кІуразачвуз : ишидичва ва дердер зигидичва , хъа миди вуйи дюн’я шад хьибди . Учву пашман хьидичва , амма ичв пашманвал шадвализ хьибди .
43016021	БицІир апІурайи дишагьли аьзабнакк шулу , фицики дугъан сяаьт улубкьна , хъа бицІир гъапІуриз аьзабар гьархру — дюн’яйиз цІийи инсан хьуб’ин думу шад шулу .
43016022	Гьаци учвура гьамус пашман вучва , саки учву Узуз хъанара рякъиди ва гьадмуган ичв юкІвар шадвали ацІди , му ичв шадвал сарихьанра дадабгъуз хьибдар .
43016023	Ва гьадму йигъан учву Уз’хьан сабдиканра гьерхидарчва . Гьякьлу вуйи гьякь кІуразачвуз : Йиз ччвур дибисну , учву Йиз Адашдихьан фу тІалаб гъапІишра , Дугъу тувдичвуз .
43016024	Учву мегьел фукІара Йиз ччвурнахъан тІалаб гъапІундарчва . Гьамус тІалаб апІинай — хьибдичвуз , ва учву шадвалихьди ацІдичву !
43016025	Мугагьназ Узу учвуз тахалусариинди кІури гъахьунза , хъа гьамус Узу учвуз , тахалусариинди дарди , Адашдикан ачухъди дупну ккуни вахт улубкьура .
43016026	Гьадму йигъан учву , Йиз ччвур дибисну , Дугъкан тІалабар апІидичва . Узу кІуразачвуз , учвхъанди Адашдиз ккарагидиза , дупну .
43016027	Ичв Узухьна вуйи ккунивализ дилигну ва Узу Аллагьдихьан дуфна кІури ичв хъугънайивализ дилигну , Адашдиз Чаз учву ккунду .
43016028	Узу му дюн’яйиз Адашдихьан гъафунза ва гьамус , дюн’я дипну , Дугъахьна хътакураза .
43016029	— Ари гьамус Уву , тахалусариинди дарди , ачухъди кІурава , — гъапи Дугъаз ученикари . —
43016030	Увуз вари аьгъюбдин учу гьамус гъавриъ ахъунча . Увхьан гьерхайизра кмиди Уву жавабар туврава . Магьа гьаддиз Уву Аллагьдихьан дуфнайибдихъ хъугърача .
43016031	— Аьхирки хъугъунчва ? — гъапи жаваб вуди дурариз Исайи . —
43016032	Хъебехъай , Узу сарди гъитну , учву вари хулариз гьергру сяаьт улубкьура . Амма Узу сар дарза , гьаз гъапиш Узухъ Йиз Адаш хъазухъ .
43016033	Узу му гафар , Узуъ учву мясляаьт абгри пну , гъапидар вуйиз . Му дюн’яйиъ учвуз дердер алахьидичвуз , аммаки миж макадабтІанай : Узу му дюн’яйиин гъалиб гъахьунза .
43017001	Му гафар гъапиган , Исайи завузди кІул за апІру ва кІуру : — Я Адаш ! Йиз сяаьт улубкьну . Яв Бай адлу апІин , Яв Бали Уву адлу апІбан бадали .
43017002	Вари яшамиш шлубдин зиин Уву Дугъаз гьюкум тувунва . Уву Дугъахьна гьаъдариз гьаци Гьадгъура гьаргандин уьмур тувди .
43017003	Хъа гьаргандин уьмур — му Уву , сар вуйи , гьякьлу вуйи Аллагь , ва Уву гьау Иса Месигь аьгъю апІувал ву .
43017004	Узуз Уву табшурмиш гъапІу ляхин тамам дапІну , Узу Уву жилиин адлу гъапІунзаву .
43017005	Ва гьамус , дюн’я ккебгъайиз улихьна , Узу Увухъди хъайиган , Узуз фици ад айиш , гьациб адниинди Узу адлу апІин , эй Адаш .
43017006	Уву , му дюн’яйиан адагъну , Узухьна туву адмийириз Яв ччвур ачмиш гъапІунза . Думу адмийир , Явдар вуйидар , Уву Узуз тувунва . Дурари Яв Гаф гъюбхну .
43017007	Гьамус дурар , Уву Узуз тувуб вари Явуб вуйивалин , аьхирки , гъавриъ ахъну .
43017008	Уву Узухьди гьау гафар , Узу дурарихьна тувунза ва дурар дурари кьабул гъапІну . Узу Увхьан дуфнайивалин дурар якьинтІан гъавриъ ахъну ва Уву Узу гьаувалихъ хъугъну .
43017009	Узу гьадрарин гьякьнаан ккарагураза : Узу вари дюн’яйихъанди ккарагурадарза , хъа Уву Узухьна тувдарихъандитІан , гьаз гъапиш дурар Явдар ву ,
43017010	фицики вари Узуз айиб Явуб ву , ва вари Увуз айиб Йизуб ву . Гьадрариантина Узу Йиз ад улупунза .
43017011	Узу сарун му дюн’яйиъ гъузрадарза , Узу Увухьна хътакураза , хъа дурар му дюн’яйиъ гъузра . Эй гирами Йиз Адаш ! Яв ччвурнан кьувватниинди — Уву Узуз тувунва гьадму ччвур — дурар уьрх , Увуна Узу сар вуйиганси , дурарра сарси хьпан бадали .
43017012	Яв ччвурнан кьувватниинди — Уву Узуз тувунва гьадму ччвур — чпихъди хъайи вахтна Узу уьрхюри гъахьунза дурар . Узу гъюрхюнза дурар : аьжалихьна улупнайи сартІан гъайри фужкІара гъакІундар , гьамци Гирами бикІбарин Гаф тамам дубхьну ккундийи .
43017013	Хъа Узу гьамус Увухьна гъюраза . Узу сабан жилиин илмиза , му вари Узу гьаддиз кІураза , Йиз абцІну вуйи шадвал Узухъди дурарира пай апІбан бадали .
43017014	Узу Яв Гаф дурариз улупунза , гьаддиз му дюн’яйи дурар даккун гъапІну , гьаз гъапиш дурар му дюн’яйиан даруган , Узу му дюн’яйиан даруганси .
43017015	Узу Увкан дурар му дюн’яйилан гъадагъуб ккун апІурадарза , Узу ккун апІураза , дурар писвалихьан уьрхюб .
43017016	Узу му дюн’яйиан даруганси , дурар му дюн’яйиан дар .
43017017	Гьякьвалин кьувватниинди дурар Яв гъуллугъниина жалб апІин , Гьякьвал — му Яв Гаф ву .
43017018	Уву Узу дюн’яйиз фици гьаънуш , Узура дурар му дюн’яйиз гьаунза .
43017019	Гьадрар бадали , Узу Увуз дугъриданра дурар Явдар хьпахъди бахш гъахьунза .
43017020	Анжагъ Узу гьадрарихъандитІан ккарагурадарза , гьадрари гъапи Узкан вуйи гафналантина Узухъ хъугънайидарихъандира ккарагураза .
43017021	Гъит дурар вари саб хилди ишри , Уву Узуъ фици шулаш , хъа Узу Увуъ фици шулаш , гъит гьадрар Ухьуъ ишри . Ва гъит дюн’яйиз Узу Уву гьаънайивал аьгъю ибшри .
43017022	Уву Узуз туву ад Узу дурариз тувунза , Увуна Узу сар вуйиси , дурарра саб хилди хьпан бадали .
43017023	Узу дурариъ шулаза ва Уву Узуъ шулава . Гъит дурарра ижмиди сабхилди гъузри ! Ва гъит дюн’яйиз аьгъю ибшри Узу Уву гьаувал ва , Увуз Узу ккуниганси , Увуз дурарра ккунивал .
43017024	Я Адаш ! Узуз ккундузуз , Уву Узуз тувдар Узу шлушваъ Узухъди духьну . Гъит дурариз Уву Узуз туву Йиз ад рябкъри . Фицики дюн’я арайиз хайиз Уву Узу ккун гъапІунва .
43017025	Эй гьякьлу вуйи Йиз Адаш ! Дюн’яйи Уву аьгъю гъапІундар , Узуз Уву аьгъязуз , хъасин Узу Уву гьауб дурариз аьгъю гъабхьну .
43017026	Увуз Узу ккуни масанвал гьадрариъра , Узу гьадрариъ фици аш , гьаци хьпан бадали , Узу дурариз Яв ччвур ачмиш гъапІунза ва апІидира вуза .
43018001	Гьамци ккарагбалан кьяляхъ , Иса , Чан ученикарра хъади , Кедрон кІуру дерейиантина багъдиъ айи йишваз гъягъюру . Дурар сатІиди багъдиъ учІву .
43018002	Иса масу тувуз ккуни Ягьудайиз му йишв аьгъюб вуйи — Исана ученикар дина кми-кмиди уч шуйи .
43018003	Ва магьа , римлуйирин эскрарин десте ва гьацира жугьдарин маллйирин аьхюдарина фарисйири гьау Аллагьдин хулан гъаравларра хъади , Ягьуда мина гъюру . Дурар вари яракъламиш духьнайи : дурарихь цІа кайи гакІвларна фанисар хьайи .
43018004	Исайи , Чаин улубкьруб аьгъяди , дурарин улихьна удучІвну гьерхру : — Учву фуж агурачва ?
43018005	— Назаретдиан вуйи Иса , — жаваб туву дурари . — Гьадму Узу вуза , — кІуру Дугъу . Масу туврайи Ягьудара гьадрарихъди хъайи .
43018006	Исайи : « Гьадму Узу вуза » гъапибси , дурар кьяляхъ шулу ва жил’ина ахьру .
43018007	— Учву фуж агурачва ? — хъанара гьерхру дурарихьан Исайи . — Назаретдиан вуйи Иса , — кІуру дурари .
43018008	— Узу учвуз гъапунзачвузки : Гьадму Узу вуза , — гъапи Исайи . — Эгер учвуз Узу лазим вуш , гьаму адмийир деетай .
43018009	Исайи гьаци гъапнийи , гьаз гъапиш Чав дупнайи гьаму гафар : « Уву Узуз тувдарикан , Узу фужкІара пуч гъапІундарза » , кІурудар тамам духьну ккундийи .
43018010	Гьадмуган ханжал хьайи Петри , думу уьчІюбгъну , маллйирин аьхюрин гъаравшиз йивну , дугъан иб ктабтІуру . Гъаравшиз Малх кІуйи .
43018011	— Ханжал чан халариъ ив ! — гъапи Исайи Петриз . — Му аьзабарин зах Узуз Адашди тувунзуз . Мегер Узхьан думу дурубхъди гъибтуз шулин ?
43018012	Гьадмуган Аллагьдин хулан гъаравлари Иса дисуру ва йитІуру .
43018013	Сифте Думу гьадму йисан маллйирин аьхюр вуйи Каяфайин язна Гьаннайихьна хуру .
43018014	Эгер вари халкьдин ерина сар адми гъачІиш ужу шул , дупну , жугьдариз насигьят тувур гьадму Каяфа вуйи .
43018015	Симон Петрна сарсан ученик Исайин кьяляхъди гъушнийи . Му ученик , маллйирин аьхюрихъди танишур вуйи ва думу Исайихъди кавхайин гьяятдиъ учІвнийи .
43018016	Хъа Петр урарин чІатинди гъузру . Хъасин гьадму кавхайиз таниш ученик удучІвну , урарихъ хъайи гъараваш шурахъди дулхну , Петрра гьяятдизди аъру .
43018017	Ва гьамшвахь му шуру Петриз кІуру : — Хъа уву , гъаписи даршул , гьатму адмийин ученик дарна ? — Ваъ , — пну жаваб туву Петри .
43018018	Аьхъюди вуйи . Гъаравшари ва гъараваш дишагьлийири , алапІрушвахь цІа алапІну , мани апІуз хъюгъю . Петрра дурарин багахь дугъужвнайи ва мани апІурайи .
43018019	Кавхйири Исайихьан Дугъан ученикарикан ва Дугъу улупурайи аьгъюваларикан гьерхрайи .
43018020	— Узу варидарин улихь ачухъди гъапунза , — жаваб туву Исайи . — Вари жугьдар гъюру мистаъ Узу гьарган аьгъювалар улупури гъахьунза . Узу фукІара гьитІибкІну , жиниди улупундарза .
43018021	Гьаци вуйиган , Узхьан гьаз гьерхрачва ? Узу фтикан гъапнуш , ебхьурайидарихьан гьерхай . Дурариз аьгъя , Узу фу гъапнуш .
43018022	Дугъу гьамци гъапиган , багахь дийигънайи гъаравларикан сари Исайин машнягъян йивуру ва кІуру : — Фици гафар апІурава кавхайихъди ? !
43018023	— Эгер Узу фу-вуш жараси гъапнуш , йип Узу фтин дюз дарш , — гъапи Исайи . — Хъа эгер гьякь кІураш , гьаз Узуз йивурава ?
43018024	Гьадмуган Гьаннайи , Иса йитІну имиди , маллйирин аьхюр вуйи Каяфайихьна гьаъру .
43018025	Хъа Симон Петр чаз мани апІури дугъужвнамийи . — Ич хиялиан , увура Дугъан ученикарикан вуйва ? — гьерхру дугъхьан . — Ваъ , — жаваб туву Петри .
43018026	— Уву дайнахъа узуз багъдиъ Дугъахъди гъяркъюр ? — гьерхру Петри иб кдабтІу гъуллугъчийин багахьлуйи .
43018027	Петри хъана дарза кІуру , ва гьадму сяаьт даттли уьъйир апІуру .
43018028	Гьирин ухди Иса , Каяфайин хул’ан адаъну , Римдин гьюкумдарин дараматариз хуру . Жугьдар , чпи чиркин духьну , Пасхайин машквар апІуз хьибдар кІури , дараматдиъ учІвундайи .
43018029	Гьаддиз гьякимдар Пилат учв дурарихьна удучІвуру . — Учву узухьна духнайи му Кас фтин тахсир апІурачва ? — гьерху дугъу .
43018030	— Эгер Думу тахсиркар дайиш , учу Думу Увухьна суд апІуз дархрийча , — жаваб туву дурари .
43018031	— Думу учвухьна гъадагъай ва ичв закондиинди суд апІинай , — гъапи Пилатди . — Учуз фужкІара аьжализ тувуз ихтияр адарчуз , — гъапи дурари .
43018032	Гьамци гъабхьнийи , гьаз гъапиш Исайи , Чав улихьмиди Учв фициб аьжалиинди йикІуруш , гъапи гафар тамам духьну ккундийи .
43018033	Пилат дараматдиз хътакуру ва , Исайизра дих дапІну , гьерхру : — Уву « жугьдарин Паччагь » вуна ?
43018034	— Гьаци уву кІурана , даршиш думу увуз Узкан жарадари гъапиб вуйин ? — гьерху Исайи .
43018035	— Узу жугьуд вуйинхъа ? — хътІурччву Пилат . — Гьаму Яв ватанагьлийири ва кавхйири Уву узухьна тувну . Уву гьациб фу гъапунва ?
43018036	— Йиз Паччагьлувал му дюн’яйиан дар . Эгер Йиз Паччагьлувал гьаму дюн’яйиан вуйиш , Йиз гъуллугъчйири , Узу жугьдарин хилиъ адрахъбан бадали , чпихьан шлуб апІидийи . Ваъ , Йиз Паччагьлувал мушв’ан дариз , — гъапи Исайи .
43018037	— Гьаци вуйиган , фици-вушра Уву Паччагь вуна ? — гьерху гьадмуган Пилатди . — Узу паччагь ву , уву кІурава . Узу гьаддиз бабкан гъахьунза ва гьаддиз дюн’яйиз гъафунза : гьякьвал улупбан бадали . Шлиз ккундуш гьякьвал , гьарсариз Йиз дих ебхьура , — гъапи Исайи .
43018038	— Хъа гьякьвал фу ву ? — гьерху Пилатди . Ва гьамци дупну , думу хъана жугьдарихьна удучІву . — Узуз му Касдик гьич саб тахсирра бихъурадарзуз , — гъапи дугъу .
43018039	— Учвуз гьациб аьдат ачвуз : Пасхайин машквраз дидиснайидарикан сар деетуб . Узу учвуз дидиснайидарикан сар Пасхайиз деетурза . « Жугьдарин Паччагь » деетурза , ккундунучвуз ?
43018040	— Думу ваъ ! Варава деет ! — хъана дурари чІигъар апІуз хъюгъю . Варава гъачагъ вуйи .
43019001	Гьадмуган Пилатди , Иса хъади душну , Думу урччвуз гъитру .
43019002	Эскрарира , зазарикан таж дапІну , Дугъан кІул’ин улубкІуру ва гъюнарихъ аку-уьру халат хъипру .
43019003	Дурар Дугъахьна гъюйи ва кІуйи : — Яшамиш ишри « жугьдарин Паччагь ! » — ва гьамци кІури , Дугъан машнягъян йивуйи .
43019004	Хъана Пилат удучІвуру . — Мугъак узуз гьич саб тахсирра бихъурадарзуз , учвуз аьгъю хьпан бадали , магьа узу Думу ичв улихьна адаураза , — гъапи Пилатди .
43019005	Ва гьадмуган , зазарикан гъапІу таж ва аку-элвен халат хъади , дурарихьна Иса удучІвуру . — Магьа Думу Адми ! — гъапи дурариз Пилатди .
43019006	Хъа кавхйирина гъаравлари , Иса гъяркъюбси , чІигъар апІуру : — Хачриина Думу ! Хачриина ! — Думу учву гъадагъну , дариз зигай ! — кІуру дурариз Пилатди . — Узуз Мугъак саб тахсирра бихъурадарзуз .
43019007	— Учуз закон ачуз , — гъапи жугьдари , — закондиинди Думу дукІну ккунду , гьаз гъапиш Дугъу , Учв Аллагьдин Бай вуза , гъапну .
43019008	Му гафар гъеерхьиган , Пилатдиз хъана артухъди гучІ шулу .
43019009	Думу хъана дараматдиз хътакуру ва Исайихьан гьерхру : — Уву наънан вува ? Амма Исайи фукІара гъапундар .
43019010	— Гафар апІуз ккундарнуз ? — кІуру Пилатди гьадмуган . — Увуз аьгъдарнузхъа , Уву деетувал йиз гьюкмиъ айиб ва Уву хачриин дариз зигувалра йиз гьюкмиъ айиб ?
43019011	Исайи жаваб туву : — Йиз зиин яв гьич саб гьюкумра даршлийи , эгер увуз думу зиълан тувнадайиш . Ва гьаддиз Узу яв хилиз масу тувурин гунагь хъана зурбабуб ву .
43019012	Гьаму гафарин кьяляхъ Пилат Иса азад апІуз чарйир агбахъ шулу . Хъа жугьдари чІигъар апІуру : — Эгер уву Думу деетиш , уву Цезар-паччагьдин дуст дарва ! Фуж учв паччагь вуза кІурайир , думу Цезар-паччагьдиз къаршу гъедергурайир ву !
43019013	Гьамцдар гафар гъеерхьу Пилат , Исара адаъну , суд апІрушв’ин деъру . Думу йишваз « Гъвандин тахт » кІуру , жугьуд чІалниинди : « Гаввафа » .
43019014	Му ляхнар Пасхайин машквар ккебгъайиз улихьна , жвуми йигъан лисунган шулайидар вуйи . — Лигай , магьа ичв паччагь ! — гъапи Пилатди .
43019015	— ЖвартІ апІин Думу ! ЖвартІ ! Хачриина ! — гьарйир гъапІу дурари . — Гьаци вуйин ? Ичв паччагь узу дариз зигну ккундунчвуз ? — кІуру Пилатди . Цезарилан гъайри , учуз жара паччагь адарчуз ! — жаваб туву дурари .
43019016	Ва гьадмуган Пилатди , аьхирки , Иса дариз зигбан бадали жугьдарихьна тувру . Эскрарира , Иса дидисну , хъади гъахуру .
43019017	Дугъу « УнтІаъ » ( жугьуд чІалниинди « Голгофа » ) кІуру йишвахьнакьан Чаинди Чав карсру хачра дубхну ккундийи .
43019018	Гьадушв’ин Думу кьумарихьди хачрак карсру , хъа Дугъахъди кьюрсана — сар арччул , гьатмунурсана гагул терефнахъанди карсру , хъа Иса — дурарин кьялаъ .
43019019	Пилатди хачрак дибикІнайи табличкара кебхуз буйругъ тувру . Душвак дибикІнайи : « Назаретдиан вуйи Иса , жугьдарин паччагь » .
43019020	Му бикІуб гизаф жугьдари гъурхнийи , Иса дариз дизигнайишв шагьрихьан ярхлаъ адайи : ва душвак жугьуд , латин ва грек чІалариинди дибикІнура айи . Жугьдарин кавхйири Пилатдиз гъапи :
43019021	— « Жугьдарин паччагь » кІури мибикІан . « Гьаму адмийи учв жугьдарин паччагь вуза кІура » , — пну , бикІ .
43019022	— Узу , фу дибикІнаш , дибикІназа , — жаваб туву Пилатди .
43019023	Иса дариз гъизигхъан , эскрари , Дугъан халат гъадабгъну , юкьубишваз пай апІуру — гьарсар эскриз саб . Дурари Исайин балахунра ( кІанккан алабхьру ккуртт ) гъадабгъуру . Думу гъибирхушв ктарди заълансина дубхнайиб вуйи .
43019024	— Му чІябгъидархьа , шлиз удубчІвуруш , тупут ипиш ужу шул , — гъапи дурари чиб-чпин арайиъ . Гьамци , Гирами китабариъ дидикІнайи му гафар тамам гъахьнийи : « Йиз палтар дурари чпин арайиъ пай гъапІнийи , Узу алабхьнайибдин тупут ипнийи » . Чан гьаци эскрари апІузра гъапІнийи .
43019025	Иса керхнайи хачран багахь Дугъан дада , дадайин чи , Клеопдин шив Мар’ям ва Магдалайиан вуйи Мар’ям дийигънайи .
43019026	Чан дада ва душвахь хьайи Чан юкІв али сар ученик дяркъну , Исайи дадайиз кІуру : — Дишагьли , магьа яв бай . —
43019027	Хъасин ученикдизра кІуру : — Магьа яв дада . Гьаддихъанмина ученикди Исайин дада чахьна гъадагъуру .
43019028	Исайи , вари ляхнар Гирами китабариъ дидикІнайиси духьнайиб аьгъяди , кІуру : — Дахаргназу !
43019029	Душвахь чяхрин сиркейихьди абцІнайи гажин хьайи . Иссоп рукнан кюлигъ чяхрин сирке дизибгнайи мачалкасиб гъивну , эскрари Дугъан кІвантІарихьна хуру .
43019030	Исайи , сиркейикан дубхъну , кІуру : — Тамам гъабхьну ! Ва , кІул кибхну , Дугъу рюгь туву ( Аллагьдиз ) .
43019031	Му жвуми йигъан гъабхьиб вуйи , ва жугьдарин гьякимариз дариз дизигнайидарин майтар султ йигъаз хачарик керхну гъитуз ккунди адайи , фицики гьаму султ йигъан дурарин аьхю вуйи Пасхайин машквар ккебгърайи . Гьаддиз дурари Пилатдикан , керхнайидарин ликар дюргъну , дурар хачракан ктагъуб тІалаб гъапІнийи .
43019032	Гьадмуган эскрар дуфну , Исайихъди дариз гъизигдарикан сарпирин ликар уьргъюру , хъасин — кьюрпирин .
43019033	Хъа Исайихьна гъафиган , лигуруш , Думу дукІнайи , ва гьаддиз Дугъан ликар дюрюргъди гъитру .
43019034	ДукІну ашра , эскрарикан сари Дугъан гъвалаъ жида убччвру , ва дишла ифина шид удубчІвуру .
43019035	Му вари чан хусуси улариинди гъябкъю адмийи , учвура хъугъбан бадали ктибтура . Дугъан шагьидвал гьякьлуб ву , чав гьякь кІурайивал дугъаз аьгъя .
43019036	Гьамци Гирами китабариъ дибикІнайибра тамам гъабхьнийи : « Дугъан гьич саб кІурабра дюбгъну хьибдар » .
43019037	Гирами китабарин жара йишваъра кІура : « Шлиъ жида убччвнуш , Гьадгъаз лигури хьиди » .
43019038	Мидин кьяляхъ , жугьдарин гьякимарихьан гучІури жиниди , Исайин ученик гъаши Аримафеяйиан вуйи Юсуф кІурури Пилатдикан , Исайин беден ктабгъуз ихтияр тІалаб апІуру . Пилатди ихтияр тувиган , дугъу , душну , беден хачракан ктабгъуру .
43019039	Мина , саб фулан йишвну жиниди Исайихьна гафар апІуз гъафи девлету кас Никодимра гъюру . Дугъу варж литр ицци ниъ хъайи ягъарна , мирра рукнанна алоэ укІан кибикьнайи ччим хуру .
43019040	Жугьдарин накьвдик кивруган , аьдат вуйиси , дурари Исайин беден гьадму ягъар дизигнайи ирин кафнигъян гъибиржуру .
43019041	Иса дариз гъизигу йишвахь багъ хьайи , хъа багъдиъ саркьан мегьел кивнадру накьв айи .
43019042	Султ йигъан улихь хьайи йигъ вуди хьпаз ва накьв багахь хьайивализ дилигну , душваъ Иса кивру .
43020001	Гьяфтайин садпи йигъан гвачІнин ухди , мучІуди имиди , Магдалайиан вуйи Мар’ям накьвдихьна гъюру ва , дугъаз накьвдин айитІинди учІврушвахь гьипнайи гъван гьидипнади рябкъюру .
43020002	Думу жаргъури дуфну , Симон Петризна ва Исайин ккунди гъаши жара ученикдиз кІуру : — Агъа накьвдиан гъурхну , аьгъдарчуз наана гъурхнуш .
43020003	Петрна гьадму ученик накьвдихьна жаргъуру .
43020004	Дурар кьюридра ккажагъуру , хъа ПетртІан тмуну ученик зарбди жаргъуйи , ва думу накьвдихьна сарпирди хъуркьру .
43020005	Думу ис алахъну лигуру , фу лигурва : душваъ ( майит диврушв’ин ) кафнартІан адар , амма думу накьвдин айитІ учІвундайи .
43020006	Дугъахьна Симон Петрра хъуркьру . Думу накьвдиъ учІвру — душваъ дугъаз дипнайи кафан ва
43020007	Исайин кІул илибтІнайи чІулар рякъюру . Му чІулар кафнихьан тина йишвахь дидиржну дирчнайи .
43020008	Сифте накьвдихьна хъуркьу тму ученикра айитІна учІвру . Мурар гъяркъиган , думура хъугъру .
43020009	Аммаки дурар сабан Гирами китабариъ дибикІнайибдин гъавриъ адайи . Хъа дурариъ , Иса чІиви хьиди , кІури дибикІна .
43020010	Ученикар хулаз хътакуру .
43020011	Хъа Мар’ям чІатинди дугъужвнайи ва ишурайи . Ва , ишурамиди , ис алахъну , накьвдизди лигуру ,
43020012	дугъаз , Исайин беден алди гъабши йишв’ин лизи ккурттар али кьюр малайик рякъюру : сар кІулихъ жвурнахъинди , тмунур ликар гъашишвахъинди деънайи .
43020013	— Эй дишагьли , гьаз ишурава ? — гьерху малайикари . — Йиз Агъа гъурхну , хъа наана вуш , аьгъдарзуз , — жаваб туву дугъу .
43020014	Гьаму гафар кІурамиди Мар’ям кьяляхъинди илтІикІуру , фу лигурва : чан улихь Иса дийигъна . Аммаки думу му Иса вуйибдин гъавриъ ахъундайи .
43020015	— Эй дишагьли , гьаз ишурава ? — кІуру дугъаз Исайи . — Фуж агурава ? Мар’ямди , му багъбанчи вушул пну хиял дапІну , Дугъаз кІуру : — Йиз аьхюр , эгер уву Думу гьашв’ан адагъну гъурхнуш , йип узукна , наан дитнуш , узу Думу гъадагъурза .
43020016	— Мар’ям ! — кІуру Исайи . Мар’ям илдицуру . — Раввуни ! ( Жугьуд чІалниинди : « Мялим » ) , — пну , чІигъ апІуру Мар’ямди .
43020017	— Узук мукучан ! — кІуру дугъаз Исайи . — Узу сабан Йиз Адашдихьна хъадакнадарза . Уву , душну , Йиз чвйириз : « Узу Йиз Адашдихьна ва ичв Адашдихьна , Йиз ва ичв Аллагьдихьна хътакураза » , кІура , йип .
43020018	Магдалайиан вуйи Мар’ям ученикарихьна гъюру ва дурариз кІуру : — Узуз Агъа гъяркъюнзуз ! Ва дугъу чаз Исайи гъапиб кІуру .
43020019	Гьяфтайин гьадму садпи йигъан хябяхъган Исайин ученикар , жугьдарин гьякимдрарихьан гучІбу раккнарра хъяркьну , саб хулаъ уч духьнайи . Мушваъ Иса учІвру ва дурарин арайиъ дугъужвуру : — Мясляаьт учвуз ! — гъапи Дугъу .
43020020	Дугъу Чан хиларна гъвал улупуру . Агъа гъяркъю ученикар шад шулу .
43020021	— Мясляаьт учвуз ! — текрар апІуру Дугъу . — Адашди Узу фици гьаънуш , гьаци Узу учвура гьаъраза .
43020022	Гьамци дупну , Дугъу дурариин уф илитуру ва кІуру : — Гирами Рюгь кьабул апІинай !
43020023	Учву шлин гунгьарилан хил алдабгъиш , гьадгъан алдабгъну хьибди , хъа шлиин гъитиш , гьадрариин гунагь гъубзди .
43020024	„ КІвятІях “ кІуру лакІам хъайи йицІикьюрикан Фома кІуру сар , Иса ачмиш шлуган , дурарихъди хътайи .
43020025	— Учуз Агъа гъяркъюнчуз ! — кІуру дугъаз тмуну ученикари . — Дугъан хилариин кьумари гъиту урхъар дярякъди , дурариъ узу йиз тІуб удрубччвди ва йиз хил Дугъан гъвал’ан жидайи идипу зийниъ идривди , мидихъ хътругъарза ! — жаваб туву дугъу .
43020026	Саб гьяфтайилан Исайин ученикар хъанара уч шулу . Му ражари дурарихъди Фомара хъайи . Раккнар хъяркьнашра , хулаъ Иса учІвру ва , дурарин кьялаъ дийигъну , кІуру : — Мясляаьт учвуз !
43020027	Хъасин Фомайиз кІуру : — ТІуб гьачІабкк ! Магьа Йиз хилар . Хил гьачІабкк ва гъвалак зийниъ убччв ! КІвахъни махьан , аммаки хъугъ !
43020028	— Йиз Агъа ва йиз Аллагь ! — гьарайниинди гъапи Фомайи .
43020029	— Уву хъугъунва , гьаз гъапиш Узу гъяркъюнвуз ? Аммаки хушбахтаврар ву гьадрар , Узу дярякъди , хъугъдар ! — кІуру дугъаз Исайи .
43020030	Исайи дурарин улихь гьаму китабдиъ дидикІну адру хъана гизаф аьламатарра улупну .
43020031	Аммаки гьаму вари дибикІнайиб , учву Иса Месигь вуйибдихъ , Думу Аллагьдин Бай вуйибдихъ хъугъри пну ва Дугъахъ хъугъбиинди учвуз зат ккудудубкІру уьмур хьпан бадали дибикІнайиб ву .
43021001	Хъасин Тивериад гьюлин гъирагъдихъ Иса Чан ученикариз хъана ачмиш шулу . Думу магьа гьамци гъабшиб ву .
43021002	Симон Петр , КІвятІях кІуру лакІам али Фома , Галилей уьлкейиъ айи Кана шагьриан вуйи Нафанаил , Зеведейин кьюрид баяр ва Исайин кьюр жара ученикар — вари сатІиди уч шулу .
43021003	— Узу балугъар дисуз гъяраза , — кІуру дурариз Симон Петри . — Учура увухъди гъюрча , — кІуру имбударира . Дурар душну люткейиъ эъру , аммаки думу йишван дурари фукІара гъибисундайи .
43021004	Хъа аку хьуз хъюбгъиган , гъирагъдихъ Иса дугъужвнайи . Саки му Иса вуйибдин ученикар гъавриъ ахънадайи .
43021005	— Дустар , лисуз фукІа-мукІа гъибисунчва ? — гьерхру дурарихьан Исайи . — Ваъ , — жаваб туву дурари .
43021006	— Чул люткейин арччулну гъвалхъанди ккипай , ва дисидичва , — кІуру Дугъу . Дурари чул ккипру — гизаф балугъар ади хьпаз , дурарихьан чул ккадабгъуз шуладайи .
43021007	— Му Агъа ву ! — кІуру Петриз Исайин юкІв али сар ученикди . Му Агъа ву пну гъеебхьубси , Петр чан гъяцІли жандиин али плащдин канчІар зина ккаъну , йитІну , штузди урсру .
43021008	Хъа тмуну ученикар , балугъари абцІнайи чулра хъчІюбхюри , люткейиъди гъирагъдихъна гъюру . Гъирагъдихъна ярхла дайи — варж метркьан .
43021009	Гъирагъдихъна ктучІвиган , дурариз кархьнайи аржлар рякъюру , дурариин балугъ илипнайи ва гъвалахъ уьлра хъайи .
43021010	— Учву гъидистарикан сякьюбсана балугъ акъинай , — кІуру дурариз Исайи .
43021011	Симон Петри , люткейихьна душну , чІатху балугъарихьди абцІнайи чул хъчІюбхюру . Дидиъ варжна хьуцІурна шубуб балугъ айи . Ва гьамкьан гизаф балугъар ади гъахьнушра , чул гъячІябгъюндайи .
43021012	— Деай гьириндин уьл ипІуз , — кІуру дурариз Исайи . Ученикарикан сарира Дугъхьан , Думу фуж вуш , гьерхундайи . Думу Агъа вуйиб дурар дишла гъавриъ ахънийи .
43021013	Исайи дуфну , гъадабгъну уьл , дурариз пай апІуру , ва балугъра пай апІуру .
43021014	Гьаму Иса , дукІну чІиви гъахьихъанмина , Чан ученикариз ачмиш шули шубубпи раж вуйи .
43021015	Дурари гьирин уьл ипІбалан кьяляхъ , Исайи Симон Петриз кІуру : — Я Югьаннайин бай Симон , увуз Узу гьамраризтІан гизаф ккундунуз ? — Ав , Агъа , узуз Уву ккуниб Увузра аьгъявуз , — жаваб туву Петри . — Йиз ччилар уьрх , — кІуру Исайи .
43021016	Кьюбпи ражарира Исайи Петрихьан гьерхру : — Я Югьаннайин бай Симон , увуз Узу ккундунуз ? — Ав , Агъа , узуз Уву ккуниб Увузра аьгъявуз , — жаваб туву Петри . — Йиз марччарин гъайгъу зиг .
43021017	Ва шубубпи ражарира Исайи дугъаз кІуру : — Я Югьаннайин бай Симон , увуз Узу ккундунуз ? Дугъу , Учв ккундунуз кІури шубубпи ражнура гьерхиган , Петриз иццру апІуру . — Я Агъа , Увуз вари аьгъявуз , — кІуру дугъу Исайиз . — Узуз Уву ккуниб Увуз аьгъявуз . — Йиз марччар уьрх , — кІуру Исайи . —
43021018	Гьякьлу вуйи гьякь кІуразавуз : уву жигьилди айиган , яв чІул уву идибтІну , увуз ккунишваз гъягъюйва . Хъа кьаби гъашиган , хилар гьатІарццидива , жарари яв чІул идибтІиди ва увуз даккнишваз хъади гъахидиву .
43021019	Гьаму гафариинди Исайи , Петри фициб аьжалиинди Аллагь адлу апІуруш , думу учв гъавриъ ахъбан бадали , дугъаз чаз гъапнийи . Ва гьадму гафарихъан Петриз кІуру : — Узухъди гъач !
43021020	Петр кьяляхъинди илдицуру ва дугъаз Исайин юкІв али ученик рякъюру . Дугъу хябяхъдин уьл ипІурайи вахтна Исайихьнаси гьачІарккну : « Агъа , Уву шли масу тувди ? » — кІури гьерху гьадму ученик вуйи .
43021021	Ва думура чпихъди гъюрайиб дяркъну , Петри Исайихьан гьерхру : — Я Агъа , хъа мугъкан фу хьибди ?
43021022	— Узуз думу , Узу хъадакну гъяйизкьан , яшамиш шули гъузну ккунди шул . Хъа яв фу хъаяв дугъахъ ? — жаваб туву Дугъу . — Уву Узухъди гъач !
43021023	Магьа гьаддиз гъардшарин арайиъ , думу ученик йикІрур дар , кІуру хабар арабгънийи . Аммаки Исайи , думу йикІидар кІури гъапундайи . Дугъу анжагъ : « Узуз думу , Узу хъадакну гъяйизкьан , яшамиш шули гъузну ккунди шул . Хъа яв фу хъаяв дугъахъ ? » — гьамцитІан гъапундайи .
43021024	Думу гьадмуну ученик вуйи , гьаму вариб ктибтур ва гьаму вари гъибикІур . Ва ухьуз аьгъяхьуз , дугъан шагьидвал гьякьлуб вуйиб .
43021025	Исайи хъанара гизаф жара ляхнарра гъапІну . Эгер дурар вари хъайи-хъайиси дикІури гъашиш , вари дюн’яйиъра гьадмукьан кьадар китабариз йишв гьудрубкІрийи .
44001001	Йиз сабпи китабдиъ , Феофил , узу Исайи гъапІу вари ляхнар ва улупу аьгъювалар ктитунза ,
44001002	Дугъан уьмур , Дугъу Чан ученикарикан ктагъу вакилариз Гирами Рюгьналантина насигьятар тувну , Учв аьршариз удучІвайиз , лап эвелиан хъюгъну улупунза .
44001003	Учв дукІну чІиви гъахьихъантинара , Иса швнубсабан дурарин улихьна гъюри гъахьну ва Дугъу , Учв чІиви хьувал усбат апІури , хайлин шагьидвалар улупну . Учв чІиви гъахьихъантина ягъчІвур йигъандин арайиъ Чан вакилариз ачмиш шули , Дугъу дурариз Аллагьдин Паччагьлугъдикан ктибтури гъахьну .
44001004	Саб ражари , вакиларихъди уьлихъ хъайи вахтна , Исайи дурариз амур апІуру : — Ерусалим мидипанай , хъа Адашди тувурза гъапибдиз ккилигури гъузай , фицики Дугъу , учвуз Узкан гъеебхьубси , гьамци дупна :
44001005	« Ягь’яйи инсанар штуан апІури гъахьну , хъа учву багарихьди Гирами Рюгьниинди цІийи алаидичву » .
44001006	Хъасин дурар вари сабишв’ина уч гъашиган , вакилари Исайихьан гьерхнийи : — Я Агъа ! Уву гьамус Израилиз паччагьлугъвал дебккрадарнахъа ?
44001007	Исайи дурариз жаваб тувру : — Адашди Чан гьюкмиъ тІаънайи вахтарна муддатар аьгъю хьувал ичв ляхин дар .
44001008	Гирами Рюгь учв’ина гъафиган , кьувватну ацІдичву ва Йиз шагьидар , сифте Ерусалимдиъ хъа вари Ягьудияна Самария уьлкйириъ , ва гьацира тап дюн’яйин тмуну кІулизкьан , хьидичва .
44001009	Гьамци дупну , Иса , дурариз рякъюри , аьршариз за гъахьну ва дифру Думу дурарихьан ккеркру .
44001010	Дурар дикъатниинди завариз лигури имиди , дурарин улихьна лизи ккурттар али кьюр жви ачмиш шулу .
44001011	Дурари гъапну : « Галилей уьлкейин агьалйир ! Завариз лигури , мушв’ин гьаз дийигъначва ? Учвуз , Думу фици аьршариз за гъахьнуш , гъяркъюнчвуз . Ва гьадму Иса , учвуз аьршариз за шули гъяркъиганси , кьяляхъра гъиди » .
44001012	Хъасин вакилар шагьрихьан саб километр манзилиъ айи Елион дагъдилан Ерусалимдиз хътаркуру .
44001013	Чпи дергнайишваз дуфну , дурар заан хулаз удучІвуру . Душваъ Петр , Югьан , Якьубна Андрей , Филипна Фома , Варфолемейна Матта , Алфейин бай Якьуб , Женгчи кІуру лакІам хъайи Симон ва Якьубдин бай Ягьуда айи .
44001014	Дурар вари сатІиди ккарагурайи . Дурарихъди Исайин дада Мар’ям , Дугъан чвйир ва гьацира сакьюр дишагьлйир хъайи .
44001015	Сакьюд йигълан Исайихъ хъугънайидар сабишв’ина уч шулу ( душваъ вари варжна къар касдихьнакьан айи ) . Петри , ученикарин арайиъ дийигъну , кІуру :
44001016	— Эй йиз гъардшар ! Гирами китабариъ Гирами Рюгьну Давудрин мелзналан дупнайиб улубкьну ккунду : ухьухъди зегьмет дизигнайи , ухькан сар вуйи Ягьудайи , Иса дисуз ккеънайидар хъади гъиди , дибикІна . (
44001017	
44001018	Ягьудайи Иса масу тувну гъибису пулихъ хутІил гъадабгъну . Думу душв’ин кІулихъди алдакну гъакІну ва дугъан айитІишвар чІатна адахьну .
44001019	Му ляхин Ерусалимдиъ яшамиш шулайидариз варидариз аьгъю шулу ва му хутІлиз жугьуд чІалниинди Акелдама кІуру , яна « Ифдин хутІил » ) .
44001020	Мяълийирин китабдиъ мидин гьякьнаан гьамци дибикІна : « Дугъан жил ичІи ибшри , душв’ин фужкІа яшамиш даришри » . Ва хъанара : « Дугъан йишв жара касди бисри » .
44001021	Гьаддиз ухьу Иса чІиви хьувалин шагьид гъаши сар жара кас кадагъну ккунду . Думура , Ягь’яйи адмийир штуан апІуз хъюгъю вахтналан ккебгъну , Иса , ухьухъди хъади гъаши вахтра кади , тап аьршариз удучІвайизкьан , гьарган ухьухъди гъашир духьну ккунду .
44001022	
44001023	Хъа дурари кьюр кас улупуру : Варсава вая Юст кІури шлу Юсуф ва Матта .
44001024	Хъасин вакилари ккарагури гъапнийи : — Я Агъа , Увуз гьар касдин кІваъ айиб аьгъявуз . Гьаму кьюрикан Уву фуж ктагъуруш ,
44001025	яна учв гъягъюз лайикь гъахьи йишваз гъушу Ягьуда гьадахъу вакилвал шли гъабхуруш , учуз улуп .
44001026	Хъа дурари тупут ипу , ва Аллагьдин амриинди думу Маттайиз удубчІву . Гьамци Маттайикан , миди вуйи йицІисариканси , Исайин вакил шулу .
44002001	ХьуцІдарин машквраз вари Исайин вакилар сабишв’ина уч гъахьнийи .
44002002	Сабпну завариан тІурфансиб микІлан сес шулу ва вакилар айи хал абцІру .
44002003	Дурарин улихьна цІин мелзарстар гъядахьну , жара шули , гьаруриина саб алабхъуру .
44002004	Хъа вари Гирами Рюгьнахъди ацІру , ва жара чІалариинди улхуз хъюгъру , фицики гьаци хьувал дурариз Гирами Рюгьну бахш гъапІнийи .
44002005	Гьадму вахтна Ерусалимдиъ дюн’яйин жюрбежюр юрдариан вуйи динагьли жугьдар яшамиш шулайи .
44002006	Гьадму сес гъабшиган , дурар уч шулу ва гизаф мюгьтал шулу , гьаз гъапиш вакиларикан гьарсар дурариз чан чІалниинди улхурайиси гьибгърайи .
44002007	Вари гьяйран ва аьламат духьнайи : — Мегер гьаму улхурайи касар вари Галилейин агьалйир вуйин ? — кІури , чиб-чпин арайиъ гьерхрайи . —
44002008	Дици вуш , ухьуз дурар ихь бабан чІалариинди улхурайиси гьаз гьибгърайкІан ?
44002009	Ихь арайиъ Парфияйин , Мидияйин , Эламдин ва Месопотамияйин , Ягьудияйин , Каппадокияйин , Понтайин ва Асияйин агьалйирра айихь ,
44002010	Фригияйинна Памфилияйин , Египетдин ва Киринеяйиз багахь юрдариан ва Римдин агьалйирра ,
44002011	гьацира Критдин , Аравияйин агьалйирра , жугьдарра , дин кьабул гъапІу аллагьсузарра айихь — вушра ухьуз варидариз Аллагьдин зурба ляхнарикан дурари ихь багъри чІалариинди ктитурайиганси ебхьурахьуз .
44002012	Гьамци вари гьяйран духьнайи ва , дубхьнайибдин гъавриъ адрахъди , « Му фу ляхин вуйкІан ? » кІури , чиб-чпигъ гьерхрайи .
44002013	Хъа бязидари кялхъбахъди : « Дурари гизаф чяхир дубхънайи гьял ву » , — кІурайи .
44002014	Гьадмуган Петри , йицІисаридра хъади гъудужвну , халкьдихьинди илдицну , кІуру : — Эй жугьдар ва Ерусалимдиъ яшамиш шулайи вари агьалйир ! Узу учву му ляхнин гъаври тІаъдиза . Йиз гафарихъ дикъатлуди хъебехъай !
44002015	Учву фикир апІурайиси , учу пиянди адарча , фицики гьеле гвачІниндин сяаьт урчІвубтІан дар .
44002016	Хъа учву гъурхуб Яил пайгъамбрилантина дибикІнайиб ву :
44002017	« Гьаци хьибди аьхиримжи йигъари , — кІура Аллагьди , — Узу Йиз Рюгь вари инсанариина улурзидиза . Ичв баярина шубари аьяндар гафар пиди ва ичв живанариз аьламатнан рякъбар рякъиди , хъа ичв кьабидариз фагьумлу нивкІар рякъиди .
44002018	Ав , гьадму йигъари Узу Йиз Рюгь Йиз лукІариина : гьам жилариина , гьамсана хпариина улурзидиза , ва дурарира хьуз ккайиб улихьмиди кІури хьиди .
44002019	Узу завариин ва жилариин гьамцдар аьламатнан лишнар : ифи , цІа ва кумран дифар — улупидиза .
44002020	Ригъ — мучІу , хъа ваз ифиси уьру хьибди , Агъайин зурба ва адлу йигъ улубкьайиз .
44002021	Агъайин ччвур дибисну ккарагу гьарсар кас уьрхиди » .
44002022	Эй Израилин агьалйир ! Гьаму йиз гафарихъ хъебехъай : Назаретдиан вуйи Исайихь Аллагьдин гьюкум хьайи . Аллагьди Чан гьюкум Гьадгъуантина гъапІу аьламатнан , аьжайиб ва зурба ляхнариинди улупну . Му учвузра аьгъячвуз , фицики гьадму ляхнар ичв улихь гъашидар ву .
44002023	Аллагьди улупнайиганси Тувнайир учву , кьумариинди хачрак карсну , къанунсузарин хилариинди гъакІунчва .
44002024	Хъа Аллагьди , аьжалин кьюкьяр дармадагъин дапІну , Думу чІиви гъапІну , фицики Думу аьжалихьан дерккуз гъабхьундайи .
44002025	Фицики Давудри Исайикан гьамци кІура : « Узуз Агъа гьарган йиз улихь хьади рякъюразуз . Дугъу , йиз арччул хилихъ дийигъну , узу уьрхюрайи .
44002026	Мид’ин йиз юкІв шад гъабхьну , йиз мелзну гьарган Яв тяриф апІура . Йиз беденра кмиди архаинвалиъ а , ва узу умуд ктабтІурадарза ,
44002027	фицики Уву йиз рюгь жегьеннемдиъ гъидрибтарва ва Яв Марцци Кас накьвдиъ утІуз гъитидарва .
44002028	Уву узуз уьмрин рякъ ачухъ гъапІунва , Уву йиз улихь хьайивали узу шадвали ацІди » .
44002029	Эй йиз чвйир ! Узхьан учвуз ихь абйирин аба Давудрин гьякьнаан саб шак адарди пуз шулзухьан : думу гъакІну ва думу киву накьв гъийин йигъазкьан имихьухь .
44002030	Учв пайгъамбар вуди хьпаз дилигну , дугъаз , учв али тахтниина чан насларикан сар дитуз Аллагьди аьгьт дапІнайиваликан аьгъяйи .
44002031	Дугъаз Месигь гъачІихъан чІиви шлубдиканра аьгъяди гъабхьну , фицики дугъу гьамци кІура : « Месигь гъийихдарин паччагьлугъдиъра гъитдар , ва Дугъан беденра накьвдиъ убтІидар » .
44002032	Аллагьди гьадму Иса чІиви гъапІну , ва учу вари мидин шагьидар вуча .
44002033	Гьамус Думу аьршариин Аллагьдин арччул хилихъ деъна . Дугъу Адашдихьан тувурза дупнайи Гирами Рюгь кьабул гъапІну ва Гьадму , учвуз рябкъюрайиси ва ебхьурайиси , уч’ин улурзну .
44002034	Давуд аьршариз за гъапІундаршра , дугъу гьамци дупна : « Агъайи йиз Агъайиз гъапну :
44002035	„ Сабан Узу Яв душмнар Яв ликарикк дахьайизкьан , Йиз арччул хилихъ деъ “ » .
44002036	Гьаци вуйиган , аьгъю йибхьайки , эй Израилин халкь , Исайикан Аллагьди Агъа ва Месигь гъапІну , хъа учву Думу кьумариинди хачрак карсунчва !
44002037	Му гафар гъеерхьиган , дурарин лап кІваз тясир гъапІнийи ва Петризна миди вуйи вакилариз дурари гьамци гъапнийи : — Хъа учу гьамус гьапІча , гъардшар ?
44002038	Петри дурариз кІуруки : — Ичв гунгьар гардандиъ дидисну , уьмур дигиш апІинай . Ва ичв гунгьарилан хил алдабгъбан бадали , гьарсар кас Месигь Исайин ччвурнахъан штуан йихьай : гьадмуган учвуз Гирами Рюгь пешкеш хьиди .
44002039	Му , учвузси , ичв веледаризра , сабан Аллагьдихьан ярхла вуйидаризра , Агъа Аллагьди , Чахьна дих дапІнайидаризра кади , тувнайи гаф ву .
44002040	Петри « аьрбатанди яшамиш шулайидарихьан ихтият йихьай » кІури ва хъана жара гизаф гафариинди дурариз ихтият хьуз дих апІури гъахьну .
44002041	Дугъан гафар кьабул гъапІдар штуан гъахьнийи ; хъа гьадму йигъан хъугънайидарин кьадар шубуд агъзур кас шулу .
44002042	Дурари , гьаммишан вакиларин аьгъюваларихъ хъпехъури , чпин арайиъ сюгьбатар гъахури , сатІиди ипІури ва ккарагури , чпин вахт адапІури шуйи .
44002043	Аллагьдихьан варидариз гучІуйи , ва Аллагьди вакиларилантина дурариз аьхючІвеъ аьламатар ва аьжайиб лишнар улупнийи .
44002044	Хъугънайидар вари сатІиди гъузнайи , ва вариб дурарин уртахъди вуйи .
44002045	Дурари чпин мал-мулк масу туври ва дарвал кайидариз пай апІури гъахьну .
44002046	Дурар гьар йигъан Аллагьдин хулаз уч шуйи ва уьлра кмиди чпин хулариъ сатІиди ипІуйи , сари-сариз разивалиинди хураг гьиври , шадди яшамиш шуйи .
44002047	Гьацира дурари , Аллагьдин тяриф апІури , вари халкь чпихъди ужуди хьуб’ин шадвал хъапІри гъахьну . Ва гьар йигъан , Аллагьдихъ хъугънайидарихьна , гунгьариккан азад гъаши касар артухъ шуйи .
44003001	Сабан Петрна Югьан лисхъан , сяаьт шубуб шулайиган , ккарагуз Аллагьдин хулаз гъягъюрайи .
44003002	Дурариз учв бабкан гъашихъанмина ликар ккурсуз даршлу сар ликур рякъюру . Думу , чан дустари хури , гьар йигъан Аллагьдин хулан « Уччву урнарихъ » кІурушвахь дитри шуйи . Дугъу дина гъюрудариз садакьа ча кІури шуйи .
44003003	Дугъу , Аллагьдин хулан урнарихьна гъафи Петрна Югьан дяркъну , дурариз садакьа ча кІуру .
44003004	Дурар дугъаз дикъатниинди лигуру ва Петри кІуру : — Учухьинди лиг .
44003005	Думура , чаз фукІа тувур кІури , дурарихьинди лигуру .
44003006	Амма Петри дугъаз гъапи : — Узухь арс , ясана гъизил хьтарзухь , хъа узуз айиб тувдизавуз : Назаретдиан вуйи Месигь Исайин гьюкмиинди кІураза : гъудужвну гъарах !
44003007	Гьамци дупну , Петри , дугъан арччулну хил дибисну , дугъаз за хьуз кюмек апІуру .
44003008	Гьадмуган ликурин ликар мюгькам шулу ва думу гъедергну лицуз хъюгъру . Хъасин думу , ергури ва Аллагьдин тярифар апІури , дурарихъди Аллагьдин хулаъ учІвру .
44003009	Варидариз думу , фици Аллагьдин тярифар апІури гъягъюраш , рякъюру ва
44003010	думу , садакьа ча кІури , « Уччву урнарихъ » деъну шлу ликур вуйиб аьгъю шулу . Дугъан ликар сагъ хьувалиин адмийир русвагь духьнайи .
44003011	Гьадму ликар сагъ гъаши кас Петрихьанна Югьандихьан гьудудучІври гъахьнийи , хъа гьаму арайиъ мюгьтал духьнайи вари халкь Сулеймандин айван кІурушвахь дурарихьна уч хьуз хъюгъру .
44003012	Му гьял дябкъну , Петри кІуру : — Израилин агьалйир , мид’ин гьаз аьламат духьначва ? Гьаз учву учуз , му касдин ликар ич кьувватниинди ва ужувлиинди сагъ дапІнайиси , лигурачва ?
44003013	Му Аллагьди гъапІуб ву : Ибрагьимдин , Исакьдин ва Якьубдин Аллагьди , ихь абйирин Аллагьди Чан Гъараваш Иса адлу гъапІну . Хъа учву Думу йикІуз гъитунчва ва , Пилатдиз Думу азад апІуз ккун гъабшиган , Думу нигь гъапІунчва .
44003014	Марцци ва Гьякьлу вуйи Кас нигь дапІну , адми гъачІи гъачагъ азад апІувал тІалаб гъапІунчва .
44003015	Учву уьмур Туврайир гъакІунчва . Ари Гьадму Аллагьди , гъачІихъан , чІиви гъапІну , ва учу мидин шагьидар вуча .
44003016	Му кас Исайин кьувватниинди сагъ духьнайир ву , фицики учу Исайин кьувватнахъ хъугънача . Учвуз гьаму кас аьгъячвуз ва Исайихьан вуйи хъугъували думу сагъ апІувал магьа гъябкъюнчвуз !
44003017	Амма узуз аьгъязузки , йиз чвйир , му ляхнар ичв аьхюдаризси учвузра аьгъдарди хьувалиан гъапІдар вуйичв .
44003018	Аллагьди чан пайгъамбрарин мелзналан Месигьдин аьзабарикан улихьмиди гъапну ва гьаци гъапІнура ву .
44003019	Гьаци вуйиган , ичв тахсрар гардандиъ дисай ва , ичв гунгьарилан хил алдабгъбан бадали , Агъайихьинди илтІикай .
44003020	Гьадмуган Агъайи учвуз шадвалар тувиди ва учвухьна гьязур духьнайи Иса Месигь гьаъди .
44003021	Думу аьршариин Аллагьди Чан марцци пайгъамбрарин мелзналан дупнайи вари ляхнар тамам апІайизкьан гъузди .
44003022	Фицики Муса пайгъамбри дупна : « Ичв Аллагь вуйи Агъайи ичв чвйирин арайиан , узуси , Пайгъамбар адаиди . Дугъу учвуз фу гъапишра , тамам апІинай .
44003023	Ва гьадму Пайгъамбрихъ хъпебехъу гьарсар кас Аллагьдин халкьдин арайиан адаиди ва терг апІиди » .
44003024	Ав , Шамуил пайгъамбрилан ккебгъну , дугъхъанмина гъахьи вари пайгъамбрари гьамцдар йигъар улуркьбакан улихьмиди кІури гъахьну .
44003025	Пайгъамбрари улихьмиди дупнайи йикьрар , Аллагьди ичв абйирихъди гъийитІдар , учвуз дурукьна . Аллагьди Ибрагьимдиз гъапнуки : « Яв тумралантина дюн’яйин вари инсанариз ужувлар хьиди » .
44003026	Аллагьди сифте учвухьна , ичв чІуру рякъяриан адаъну , учвуз ужувлар хьпан бадали , Чав чІиви гъапІу Чан Гъараваш Иса гьаъна .
44004001	Петрна Югьан халкьдихъди улхурайи вахтна , дурарин багахьна маллйир , Аллагьдин хулан гъаравларин аьхюдарна саддукйир гъафнийи .
44004002	Петрина Югьанди халкьдиз Исайилантина гъачІидар чІиви хьуваликан аьгъювалар улупура кІури , дурариз гизаф хъял кайи .
44004003	Дурари , Петрна Югьан дидисну , сарун хябяхъ хьпаз лигну , гвачІиндизкьан гъаравликкди уьрхюру .
44004004	Аьгъювалар гъеерхьдарикан гизафдар хъугънийи . Дурарин кьадар хьуд агъзурихьнакьан вуйи .
44004005	Хъайигъан гьякимар , агъсакълар ва аьлимар Ерусалимдиъ уч шулу .
44004006	Душваъ аьхюну малла Гьаннай , гьацира Каяфа , Югьан , Александр ва жугьдарин аьхюну маллайин тухмиан вуйи жарадарра айи .
44004007	Дурари , Петрна Югьан хъади духну , дурарихьан гьерхну : — Фициб кьувватниинди вая фуну ччвурнахъан учву гьамци гъапІунчва ?
44004008	Гьадмуган , Гирами Рюгьнахьди ацІну , Петри дурариз кІуру : — Эй халкьдин гьякимдрарна Израилин кавхйир !
44004009	Эгер учву аьжуз адмийиз уж’вал гъапІну кІури ва , думу фици сагъ гъахьнуш , пуб гъи учкан жаваб тІалаб апІураш ,
44004010	учвуз варидариз ва вари Израилин халкьдиз аьгъю ибшри , му , учву дариз гъизигу ва Аллагьди чІиви гъапІу Назаретдиан вуйи Месигь Исайин гьунарниинди думу ичв улихь сагъ духьну , дийигъна .
44004011	Думу , устйири нигь дапІну ва хъасин мурччван кІулин гъван гъаши , Гъван ву .
44004012	Фицики заварин кІанакк инсанариз тувнайидарикан , ухьуз уьрхювал тувру , сарун жара ччвур ккадар .
44004013	Жугьдарин гьякимдрариз Петринна Югьандин дирбаш’вал дябкъну , дурар гъурхдар дару ва аьдати адмийир вуйивалин гъаври ахъну , гьаддиин мюгьтал духьнайи . Дурар Исайихъди гъахьидар вуйиб аьгъю гъабхьнийи .
44004014	Исайин вакиларин гъвалахъ сагъ дапІнайи адми дийигънайиган , сарун артухъ дурарихьан гаф пуз гъабхьундайи .
44004015	Петризна Югьандиз диванханайиан удучІвуз буйругъ тувну , гьякимдрари чпин арайиъ мясляаьт апІуру :
44004016	— Ухьу мурарикан гьапІхьа , фицики Ерусалимдиъ яшамиш шулайи гьарсар касдиз му аьхю аьламат гьадрари гъапІуб ачухъди аьгъя , ва ухьхьан му гъапІундар пуз шулдар .
44004017	Амма му аваза хъанара ярхлаз дарабгъбан бадали , Исайикан гьич сарихъдира дулухуз дурариз гъадагъа апІидихьа .
44004018	Ва дурариз дих дапІну , Исайикан сарун саризра фукІа дарпуб ва аьгъювалар улулупуб гъадагъа апІуру .
44004019	Хъа Петрина Югьанди дурариз жаваб тувру : — Учву саб фикир апІинай : Аллагьдин улихь АллагьдихътІан учвухъ артухъ хъпехъуб дугъри вуйинхъа ?
44004020	Учхьан учуз гъябкъюбдиканна гъеебхьубдикан дарпиди гъитуз шулдарчухьан .
44004021	Дурар , хъана гучІар ккаъну , деетну . Гьаз гъапиш дурариз жаза тувуз гьякимарихьан багьна абгуз гъабхьундайи , фицики гъабхьибдиз лигну , вари халкьди Аллагьдин ад апІурайи .
44004022	Сагъ гъаши касдин ягъчІвур йистІан артухъ вуйи .
44004023	Деету Петрина Югьанди , чпиндарихьна дуфну , аьхюну маллйирина кавхйири чпиз фу гъапнуш , ктибтуру .
44004024	Мурар деерхьну , заварихьинди илдицну , Аллагьдиз варидари кІуру : — Я Гьякимдар Аллагь , Уву зав , жил , гьюл ва дюн’яйиъ айи гьарсаб яратмиш гъапІунва !
44004025	Ич аба ва Яв лукІ Давудрин мелзниинди Гирами Рюгьналанмина Уву гъапунва : « Гьаз жара миллетар гьяясуз шулу ? Гьаз дурариъ кІулиз удудучІвру ниятар а ?
44004026	Дюн’яйин паччгьар ва гьякимдрар дяви апІуз гьязур духьна , Агъайиз ва Дугъан Месигьдиз къаршу вуди сабишв’ина уч духьна » .
44004027	Фицики дугъриданра мурар вари , Гьиродна Понтий Пилат Израил халкьдихъди ва жара миллетарихъди гьаму шагьриъ Уву Месигьди ктагъу Яв Гирами Гъаравашдиз къаршу вуди уч гъахьну .
44004028	Чпин ляхнар кІулиз адагъуз уч гъашидариинди Яв кьастниинди ва гьюкмиинди улупнайи ляхнар кІулиз удучІвну .
44004029	Гьамус Уву лиг , Агъа , учуз гучІар ккаъри , дурари фйир кІураш , Яв лукІариз Яв гаф гучІ дарди пуз кюмек апІин .
44004030	Аьзарлуйир сагъ апІури , аьламатар ва аьжайиб лишнар улупури , Яв Гирами Гъараваш Исайин ччвурнахъди Яв кьувват улуп .
44004031	Ккарагбахъан , дурар али йишв тІубччвуру ва дурар Гирами Рюгьнахъди ацІру . Гьаддиз дурари Аллагьдин Гаф аьшкьниинди пуз хъюгънийи .
44004032	Вари хъугънайидар саб юкІвси ва саб жанси гъахьнийи . Дурарикан сарира чаз айи мал-мутмуйиз , йизуб ву , кІурдайи , хъа вариб дурарин уртахъуб вуйи .
44004033	Вакилари зурба кьувватниинди Агъа Иса чІиви хьуваликан шагьидвал апІури гъахьну . Дурариин Аллагьдин уж’вал алди гъабхьну .
44004034	Дурарин арайиъ дарвал кайидар адайи , фицики мулкар вая хулар-йишвар айидари , дурар масу туври , пул хури шуйи .
44004035	Хъа пул вакиларихьна тувуйи , ва дурари , шлиз фтин дарвал каш , гьубкІбан бадали пай апІуйи .
44004036	Месела , Киприъ бабкан гъаши сар левит Юсуфди ( вакилари дугъаз Варнав кІуйи , яна « Ккарцрур » )
44004037	чан хутІил масу тувну , дидихъ гъадабгъу пул дубхну , вакиларихьна тувнийи .
44005001	Ананай кІуру сар касдина дугъан шив Сапфирайи чпин мулк масу тувру .
44005002	Хъасин гъадабгъу пуликан , хпиризра аьгъяди , саб пай гьитІибкІуру ва имбуб дубхну вакиларихьна тувру .
44005003	Гьадмуган Петри дугъаз кІуру : — Ананай , гьаз яв кІван аьхювал апІуз иблисдихьди гъитунва , гьаз , Гирами Рюгьназ кучІал дапІну , жилихъ туву пуликан гьитІибкІунва ?
44005004	Масу тувайиз думу жил явуб дайинхъа ? Ва гъадабгъу пулра яв ихтиярнаъ адайинхъа ? Мициб ляхин фици фикриз гъафнияв ? ! Уву адмийириз ваъ , хъа Аллагьдиз кучІал гъапІунва .
44005005	Гьаму гафар гъеерхьу Ананай алдакуру ва алишв’ин йикІуру . Хъа дуфну жигьилари , думу кивуз гьязур апІуру , хъасин кивуз адагъуру . Ва мидкан гъеебхьдарин гучІбаан зегьле гъябгъюру .
44005006	
44005007	Мина шубуб сяаьтналан гъабшибдикан хабар адру Ананайин шив гъюру .
44005008	Петри дугъхьан гьерхру : — Йип узуз , учву хутІил гьаму кьиматнахъ масу тувинчвахъа ? Дугъу : « Ав , гьадмукьандиз тувунча » пну , жаваб тувру .
44005009	Гьадмуган Петри дугъаз кІуру : — Учв’ан Агъайин Рюгь ахтармиш апІуз фици удубкьунчвуан ? ! Гьатмагьа яв жилир кивдар , кьяляхъ хъадакну , урчІарихъна дуфна . Дурари яв майитра гъабхиди .
44005010	Му дишагьли сабпну Петрин ликариккинди алдакуру ва йикІуру . Хулаъ учІву жигьилариз думура дукІну рякъюру ва , духну , жилирин гъвалахъ кивру .
44005011	Вари хъугънайидарик ва мидкан гъеебхьдарик зарбди гучІ кабхънийи .
44005012	Вакилари халкьдин арайиъ гизаф аьламатарна аьжайиб лишнар гъапІнийи . Дурар гьарган вари сатІиди Сулеймандин айвандихъ хъади шуйи .
44005013	Жарадарикан гьич сарихьанна вакиларин багахь хьуз шули гъабхьундар . Халкьди дурарин ад апІуйи .
44005014	Агъайихъ хъугънайи халкьдин — гьам жиларин , гьам дишагьлийирин — кьадар артухътІан артухъ шулайи .
44005015	Аьзарлуйирра кмиди , кючейиз адагъуйи , ахнар-леъфариин дитуйи , дилинтина гъягъруган , Петрин сиринкьан кубкІри кІури . Фицики дурар сагъ хьпан бадали гьадмура чІяаьн шул пну , дурари миж кивуйи .
44005016	Ерусалимдин аьтрафарихъ хъайи шагьрариан аьзарлуйир ва жинар кучІвнайидар хури , инсанарин аьхю дестйир гъюз хъюгъюйи , ва вари сагъ шулира гъахьну .
44005017	Гьадмуган маллйирин аьхюр ва дугъахъ хъайи саддукйир гъанихвалиан тІуркІури гъахьну ва
44005018	дурари вакилар , дидисну , жямяаьтлугъ дустагъдиъ итру .
44005019	Хъа Агъайин Малайикди , йишвну дустагъдин урчІар арццру ва , дурар адаъну , кІуру :
44005020	— Душну Аллагьдин хулаъ халкьдиз цІийи уьмрикан вари кидибтай .
44005021	Му гафар деерхьну , дурар акв мялум шулайи вахтна Аллагьдин хулаъ учІвру ва халкьдиз аьгъювалар улупуз хъюгъру . Маллйирин аьхюри ва дугъахъди хъайидари , вари диванбегйирна Израилин сихларин вари кавхйир суддиз уч апІуру , хъасин суддин гъаравлар дустагъдиз вакилар хуз гьаъру .
44005022	Вакилар хуз гъафидариз дустагъдиъ фужкІара дихъурдар ва , хъадакну , гъафидари кІуру :
44005023	— Учуз дустагъ мюгькамди хъябкьну ва гъаравларра урчІарихъ дийигънади гъяркъюнчуз , амма раккнар арцциган , учуз душваъ касра гъидихъундарчуз .
44005024	Му гафар гъеерхьиган , аьхюну маллйир ва Аллагьдин хулан гъаравларин аьхюр , му фу хабар вуйкІан кІури , мюгьтал духьну гъузнийи .
44005025	Хъасин сари дуфну кІуру : — Учву дустагъдиъ иту адмийир Аллагьдин хулаъ а ва халкьдиз дурари аьгъювалар улупура !
44005026	Гьадмуган гъаравларин аьхюри , чан эскрарихъди душну , вакилар хъади гъюру . Вакилариз гуж апІуз эскрариз гучІуйи , фицики халкьди дурариин гъван уьлюбхюб мумкин вуйи .
44005027	Дурари вакилар диванбегйирин улихь дерккру . Гьадмуган маллйирин аьхюри дурарихьан гьерхру :
44005028	— Учу учвуз Гьадму Касдин гьякьнаан аьгъювалар улупуб ижмишнаан къадагъа гъапІундайинхъа ? Хъа магьа , учву Ерусалим вуйиси Дугъкан аьгъювалар рагъурачва ва Думу йикІбан тахсир уч’ин илипуз ккунди ачвуз .
44005029	Петри ва вакилари жаваб тувру : — Учу адмийиризтІан Аллагьдиз артухъди мютІюгъ духьну ккунду .
44005030	Учву Иса , дариз дизигну , гъакІунчва , амма ихь абйирин Аллагьди Думу , гъачІихъан , чІиви гъапІну .
44005031	Аллагьди , Израилин халкьди чпин тахсрар гардандиъ дидисну гунгьарилан хил алдабгъуз гъитбан бадали , Иса Чан арччул хилихъна Аьхюрди ва ухьу Уьрхрюрди за гъапІну .
44005032	Мидин шагьидар Чаз мютІюгъ шлудариз Аллагьди тувнайи Гирами Рюгь ва учу вуча .
44005033	Му гафар гъеерхьиган , диванбегйирик яманди хъял кубчІвру , ва дурариз вакилар йихуз ккун шулу .
44005034	Къанунчийизси гьюрмат айи , диванбегйирикан Гамалиил кІуру сар фарисейи , али йишвлан за духьну , вакилар саб геренди суддиан адауз буйругъ тувру .
44005035	Хъасин дугъу кІуру : — Израилин агьалйир ! Учву мурарикан гьапІруш , ужуди фикир апІинай !
44005036	Ичв кІваин илмиш , сацІиб улихьнаси , учв зурба кас вуза кІури , Февда кІурур гъядяхънийи ва юкьудваржкьан адми дугъахъди гъахьнийи . Хъа думу йивну гъакІнийи , дугъан терефкрар гъадаргънийи ва жвартІ гъахьнийи .
44005037	Дугъан кьяляхъ , агьалйир гьисаб апІру вахтна , Галилейиан Ягьуда гъядяхъну , дугъура чахъди хайлин халкь жалб гъапІну . Думура йивну гъакІну , хъа дугъахъди гъушдарра вари гьубкьушвахъинди гъарагъну .
44005038	Гьаддиз лигну , гьамус кІуразачвуз : гьадму касарихьан гьудучІвай ва дурар сикинди гъитай . Фицики эгер му ляхин инсанарин терефнаан вуйиб вуш , думу кІулиз удубчІвидар .
44005039	Хъа эгер Аллагьдин терефнаан шулайиб вуш , учвхьан думу дебккузра хьибдарчвухьан , учву Аллагьдиз къаршудира хьуз мумкин ву .
44005040	Диванбегари дугъан насигьят кьабул апІуру . Хъасин вакилариз дих дапІну , дурар дурччвну , сарун Исайикан аьгъювалар улупуз гъадагъа дапІну , деетуру .
44005041	Вакилар кІуруш , чпи Иса себеб вуди жазайикк ккуркьуз лайикьлу хьуб’ин шад духьну , суддиан удучІвну гъягъюру .
44005042	Гьар йигъан Аллагьдин хулаъ ва адмийирин хулариъ халкьдиз Иса Месигьдикан аьгъювалар улупури , дурари Ужувлан хабар рабгъуру .
44006001	Вакиларин терефкрар артухъ хьпахъ , бинайиан грек чІал’инди улхурайи жугьдари Ерусалимдин жугьдарикан аьрзар апІуз хъюгъру . Дурари , гьар йигъан Ерусалимдин жугьдари кюмек пай апІру вахтна , Ерусалимдиан дару ачІни хпариз фикир туври шулдар , кІуйи .
44006002	Гьадмуган йицІикьюр вакили , вари ученикариз дих дапІну , кІуру : — Учу Аллагьдин гаф гъибтну , кюмек пай апІуб ужу дар .
44006003	Гьаци вуйиган , гъардшар , ичв арайиан ухьуз аьгъюдар , Гирами Рюгьну ва фагьумлували ацІнайи ургур кас кадагъай . Дурар гьадму гъуллугъниин дерккдихьа .
44006004	Хъа учу ккарагури ва Ужувлан хабар рабгъури хьидича .
44006005	Му теклифниин вари рази шулу . Дурари хъугъвали ва Гирами Рюгьну ацІнайи Стефан кІуру кас , гьацира Филип , Прохор , Никанор , Тимон , Пармен ва улихьди аллагьсуз вуди гъаши Антиохияйиан вуйи Николай ктагъуру .
44006006	Мурар вакиларин улихь дерккнийи ва , Аллагьдиз ккарагну , дурариин хилар иливнийи .
44006007	Гьамци Аллагьдин гаф рабгъури , Ерусалимдиъ хъугънайидарин кьадар артухъ шулайи , маллйириканра гизафдар Аллагьдихъ хъугъри гъахьнийи .
44006008	Хъугъвалиъ ва кьувватнаъ айи Стефанди халкьдин арайиъ зурба вуйи аьламатар ва аьжайиб лишнар улупуйи .
44006009	Киринеяйиан , Александрияйиан , Киликияйиан , Асияйиан вуйидар ва Азадлуйирин мистан терефкрар Стефандихъди гьюжатнаъ учІвру .
44006010	Амма дурарихьан Стефандин фагьумлувал ва дугъак кайи Гирами Рюгь ккагъуз гъабхьундар .
44006011	Гьаддиз дурари пул тувну бязи адмийир : « Учуз , дугъу фици Муса пайгъамбризна Аллагьдиз люкьнар апІурайиш , гъеебхьунчуз » кІури , пуз алауру .
44006012	Дурари гьамци халкьдик , тухмарин кавхйирик ва аьлимарик гъалабулугъ кипру ва , алархьну дидисну , Стефан аьхю суддиз хуру .
44006013	Душваз кучІлин шагьидарра хъади гъюру , ва дурари кІуру : — Му касди сикин дарди Аллагьдин хулаз ва Къанундиз люкьнар апІура .
44006014	Учуз дугъу , Назаретдиан вуйи Исайи Аллагьдин хал дабгъиди ва Мусайи ухьуз тувнайи аьдатар гьюдюхиди кІури , гъеебхьунчуз .
44006015	Суддиъ деънайидари Стефандин машналан ул алдабгъурадайи , фицики дурариз дугъан маш малайикдин машси рябкъюрайи .
44007001	Гьадмуган жугьдарин аьхюну маллайи гьерхру : — Му гафар гьякь вуйин ?
44007002	Стефанди жаваб тувру : — Хъебехъай , чвйир ва абйир ! Ихь аба Ибрагьимдиз , гьеле чав Харрандиъ бин апІайиз улихьна , яна учв Месопотамияйиъ яшамиш шулайи девриъ , кьудратлу Аллагь ачмиш гъахьну
44007003	ва гьамци гъапну : « Яв багъри юрд ва яв багахьлуйир гъитну , Узу улупу уьлкейиз гъарах » .
44007004	Ибрагьимдира , халдеялуйирин уьлке дипну , Харрандиъ бин гъапІну . Дугъан адаш кечмиш гъашихъан , Аллагьди Ибрагьим гьамусяаьтди учву яшамиш шулайи уьлкейиз гъюз гъитну .
44007005	Аллагьди дугъаз ирс вуди жилин саб чІукІкьан тувундар , амма думуган Ибрагьимдиз веледар адайишра , гележегдиъ дугъазна дугъан веледариз жил тувуз гаф тувру .
44007006	Аллагьди дугъаз гъапну : « Яв веледар яд ругариина гъафи гъурабйир хьиди ва дурар юкьудварж йисан лукІарди аьзабнакк ва зулмикк ккади гъузди .
44007007	Дурар лукІариз илтІикІу халкьдин узу диван апІидиза , ва дурари , гьадму юрд дипну , гьамина дуфну , гьаму ругдиин Узуз икрам апІиди » .
44007008	Аллагьди , Ибрагьимдихъди йикьрар йибтІбан лишан вуди , суннат апІбан аьдат дугъаз багъиш гъапІну . Гьаддиз лигну , Ибрагьимдикан Исакьдин адаш гъашиган , дугъу миржидпи йигъан Исакьдин суннат гъапІну . Исакьдикан Якьубдин адаш гъашиган , дугъура гьаци Якьубдин суннат гъапІну , дидхъантина Якьубди чан баяринна суннат гъапІну , хъа дурарикан гележегдиъ йицІикьюб сихлин ата-бабйир гъахьну .
44007009	Дурари , чпин чве Юсуфдиин бахил духьну , думу Египет уьлкейиз йисирвализ масу тувру . Хъа думу Аллагьдин кІваин илмиди гъахьну .
44007010	Аллагьди думу вари завалариккан уьрхюру , дугъаз зурба фагьумлувал ва Египетдин паччагь дугъахьна ужуди янашмиш хьувал тувру . Паччагьди дугъкан вари Египетдин ва чан хусуси хулан гьякимдар гъапІнийи .
44007011	Египетдиъна Ханаан юрднаъ гаш’вал абхъру , ва вари агьалйир зурба аьзабарикк ккуркьру . Ихь абйириз ипІруб дибрихъри гъабхьну .
44007012	Египетдиъ уьл а , кІури деебхьну , Якьубди дина ихь абйир гьаънийи . Му дурари Египетдиз гъапІу сабпи сиягьят вуйи .
44007013	Дурар гьадина кьюбпи ражари гъушиган , Юсуф чан чвйириз ачмиш шулу , ва Египетдин паччагьдиз Юсуфдин тухум аьгъю шулу .
44007014	Хъа Юсуфди чан адаш ва вари багахьлуйир хъади гъюз адми гьаъру . Дурар вари ургцІурна хьур кас вуйи .
44007015	Якьуб Египетдиз гъюру ва ихь абйир душваъ чпин аьжал хъубкьайиз яшамиш шулу .
44007016	ГъачІихъан , дурарин майтар багъри юрднаъ айи Сихем кІуру шагьриз духну , Ибрагьимди Хаморин баярихьан арсрахъ гъадабгъу накьвдиъ ивру .
44007017	Аллагьди Ибрагьимдиз тувнайи гаф тамам апІру вахт багахь хьубахъ , Египетдиъ айи жугьдарин кьадар гъюблан-гъюбаз артухъ шули гъабхьну .
44007018	Аьхириъ Египетдин тахтниина , Юсуф аьгъдру жара паччагь гъафнийи .
44007019	Дугъу ихь халкь аьмал кади ишлетмиш гъапІну ва ихь абйириз гужар тувну . Дурарин бицІидар , пуч хьубан бадали , чІурариз гатІахьуз мажбур апІури гъахьну .
44007020	Гьадму вахтна Муса бабкан шулу . Думу Аллагьдиз кьабул шлу бай гъахьну . Думу шубуб вазли чан адашдин хулаъ дадайин мухрихъ шулу ,
44007021	хъа думу гатІахьиган , паччагьдин шуру гъадагъуру ва чахь , чан байси , тербияламиш апІуру .
44007022	Мусайиз Египетлуйирин гьадмугандин илмар аьгъю гъахьну . Думу улхбариъ дилавар , ляхнариъ бажаранлу кас вуди гъахьну .
44007023	Мусайин ягъчІвур йис гъабхьиган , гъардашлугъ жугьдариин улукьуз дугъан кІваз гъюру .
44007024	Чан гъардшарикан сарик Египетдин агьали кялхъради ва дугъаз йивуради дяркъну , дугъхъанди духьну , Мусайи египетлу йивну йикІуру .
44007025	Мусайи , чан халкьдиз чалантина Аллагьди азадвал гьапІрайивалин дурар гъаври ахъуршул пну , фикир гъапІнийи , амма дурар гъаври ахъундайи .
44007026	Хъайигъан дугъаз хабарсузди чиб-чпик кархьнайи кьюр жугьуд рякъюру ва дугъаз дурар , гьамци кІури , мясляаьтнахъна хуз ккун шулу : « Эй инсанар , учву гъардшар вучва , гьаз учву сари-сариз гиран ктапІурачва ? »
44007027	Амма чан багахьлуйиз гиран ктапІурайири , Мусайиз хъизигну , кІуру : « Уву ич аьхюрди ва диванбегиди шли дерккунву ?
44007028	Накь Египетлуси , узура йивну йикІуз ккунди ануз ? »
44007029	Му гафар гъеерхьиган , Муса Египетдиан гьергну , Мадиам юрднаъ гъурабайиси чаз бин ккебгъру . Душваъ дугъаз кьюр байра шулу .
44007030	ЯгъчІвур йис улдучІвхъан , ичІи чюлиъ Синай дагъдиин дугъаз чан улихь убгурайи зазун рукчин ялавнягъ малайик рякъюру .
44007031	Му гъяркъю Муса мюгьтал шулу . Хъа ужуди тамаши апІбан бадали рукчиз багахь хьуз хъюгъиган , дугъаз Агъа Аллагьдин сес ебхьуру :
44007032	« Узу яв абйирин Аллагь , Ибрагьимдин Аллагь , Исакьдин Аллагь ва Якьубдин Аллагь вуза ! » ГучІбаан гукІни духьнайи Муса рукчиз лигуз даршули гъахьну .
44007033	Гьадмуган Агъайи дугъаз кІуру : « Яв ликарилан илдит , фицики уву дийигънайишв Аллагьдиз гирами жил ву .
44007034	Узуз Египетдиъ Йиз халкьдиз зулмар апІуради рябкъюразуз , дурарин сузйирин агьузар ерхьуразуз ва дурар азад апІуз жилиина кудучІвназа . Гьаци вуйиган , Узу уву хъана Египетдиз гьаъразаву » .
44007035	« Уву ич аьхюрди ва диванбегиди шли дерккну » пну , жугьдари нигь гъапІур гьадму Муса ву . Убгурайи зазун рукчигъ Аллагьдин малайик гъяркъю , Аллагьди малайикдилантина жугьдарин гьякимдарди ва азад апІрурди гьаурра гьадму Муса ву .
44007036	ЯгъчІвур йисан Египет жилариин Уьру гьюлихъ ва ичІи чюлиъ аьламатар ва аьжайиб лишнар улупури , дурар Египетдиан адаурра гьадму Муса ву .
44007037	Израилин баяриз : « Ичв Агъа Аллагьди учвухьна ичв чвйирин арайиан , узуси , Пайгъамбар гьаъди » гъапирра гьадму Муса ву .
44007038	ИчІи чюлиъ уч гъашиган , Израилин халкьдихъ хъайир , чахъди Синай дагъдиин малайик гъулхур , чІиви гафар кьабул гъапІур , дурар ухьухьна рукьуз гъитур , ихь абйирихъди хъади гъаширра гьадму Муса ву .
44007039	Ихь абйириз дугъахъ хъебехъну хьуз ккун гъабхьундар , думу нигь дапІну , Египетдиз хътакуз ккун гъабхьну .
44007040	Дурари Гьарундиз гъапну : « Ухьу дина хъади гъягъюз ухьуз идолар кадаъ , фицики ухьу Египетдиан адау Мусайихъди фу гъабхьнуш , аьгъдархьуз » .
44007041	Гьадмуган дурари идол вуди кІарисиб кадапІну , дидиз гъурбнар хури ва чпи гъапІубдикан шадлугъар апІури гъахьну .
44007042	Аллагьди дурарихьан маш гьадабгъуру , ва дурари завун идолариз гъурбнар хури икрамар апІуру . Пайгъамбрарин Китабдиъ гьамци дибикІнайиси гъабхьну : « Израилин халкь ! ЯгъчІвур йисан ичІи чюлиъ урккру ва ургру гъурбнар учву Узуз хури гъахьунчвахъа ?
44007043	Ваъ , учву икрам апІбан бадали , учвухьди Молохдин чадур , ичв Ремфан-идолин хяд , ичв ктау идолар гъахури гъахьунчва . Гьаддиз лигну , Узу учву Вавилон сяргьятарилан тина гьаъдиза » .
44007044	Ихь абйири , ичІи чюлиъ лицурайи вахтна , йикьрарнан гирами Чадур гъабхури гъахьну . Думу Чадур Мусайи , Аллагьди чаз улупу чешнейиинди гъапІну .
44007045	Ихь абйири Гъисайин хиликкди чпин абйирилан гъурубкьу гьадму чадур гъабхури гъахьну . Дурари , Аллагьди улихьди жара халкьар ултІуркку жил гъибисну . Гьамци Давудрин йигъар улукьайиз гъабхьнийи .
44007046	Давуд Аллагьдиз ккунир гъахьну . Думу , Якьубдин Аллагьдиз хал дивбан бадали , ккарагну .
44007047	Хъа Агъайиз хал Сулейманди дивру .
44007048	Анжагъ ВаритІанзаанур хилариинди диву дараматариъ яшамиш шлур дар , фицики , пайгъамбри дупнайиганси :
44007049	« Аьршар Йиз тахт вуйиз , хъа жил — Йиз ликарин кІан . Фициб хал Узуз дивуз шулчвухьан ? — кІура Агъайи , — Ясана Йиз эргвал йивру йишв наан а ?
44007050	Му вари Узу яратмиш гъапІуб даринхъа ? »
44007051	Эй , Аллагьдиз юкІвар бахш апІуз ва Дугъахъ хъпехъуз даккни фурсачйир ! Учву гьарган Гирами Рюгьназ къаршу удучІвурачва , учву ичв абйирсдар вучва .
44007052	Ичв абйири пайгъамбрарикан фуж утІурккундар ? Дурари Гьякьлур гъюваликан улихьмиди хабар гъапІу пайгъамбрарра гъийихну , гьамус гьадму Гьякьлур учву масу тувну гъакІунчва !
44007053	Аллагьдин малайикари учвуз туву Къанундиз мютІюгъ гъахьундарчва .
44007054	Му гафарихъ хъпехъурайи жугьдарин гьякимдрари хъюлу ургури , силбари жакьракьар апІурайи .
44007055	Гирами Рюгьнахъди ацІнайи Стефан завузди лигуру , ва дугъаз Аллагьдин гьяйбатна Дугъан арччулну хилихъ дийигънайи Иса рякъюру .
44007056	Дугъу кІуру : — Магьа , узуз атІарццнайи аьршарна Аллагьдин арччул терефнаъ Инсаниятдин Бай рякъюразуз .
44007057	Гьякимдрари чІигъар апІури , чпин ибариъ тІубар урччву . Хъасин дугъ’ин алархьу .
44007058	Дурари , Стефан шагьрин гъирагъдихъна духну , дугъ’ин гъван уьлюбхюз хъюгъру . КучІлин шагьидари Саул кІуру сар жигьилихь чпин палтар уьрхюз гъитнийи .
44007059	Дурари Стефандиин гъван уьлюбхнайиган , Стефанди ккарагури гъапи : — Я Агъа Иса ! Йиз рюгь кьабул апІин !
44007060	Хъасин кьамкьариина ис духьну , зарбди чІигъ апІуру : — Я Агъа ! Дурарин гьаму гунгьилан хил алдабгъ ! Гьамци дупну , дугъан нефес улдубтІуру .
44008001	Стефан йикІбиин Саул рази гъахьнийи . Гьадму йигъан Ерусалимдиъ айи хъугънайидарихъ зурбади хъергбар ккергънийи ва дурар , вакилар ктарди , вари Ягьудия ва Самария уьлкйир вуйиси гъарагънийи .
44008002	Стефандиз вафалу вуйидари , дугъ’ин ишлар дапІну , думу накьвдик кивнийи .
44008003	Хъа Саули , хъугънайидар терг апІуз ккунди , гьардин хулариъ учІври , жилар , хпар дисури , дустагъдиъ итуйи .
44008004	Чпин йишвариан утІурккну , гьар йишвариъ гъадаргъу хъугънайидари Ужувлан хабар рабгъуйи .
44008005	Гьаци , Филип Самария кІуру шагьриз гъюру ва Месигьдикан аьгъювалар улупуру .
44008006	Дугъан гафар деерхьну , дугъу гъапІу аьламатар дяркъну , халкьди сабхилди Филипди гъапиб аннамиш апІуз хъюгъру .
44008007	Гьаз гъапиш , дугъу гизафдариан чІигъар апІурайи жинар адаъну ва аьхючІвеъ паралич кайидар , ликудар сагъ гъапІну .
44008008	Ва гьадму шагьриъ зурба шадвал абхънийи .
44008009	Самарияйиъ улихьдира сюгьюрчивалар апІру ва мид’инди вари мюгьтал апІру сар Симон кІуру кас айи . Дугъу учв зурба касси улупуйи .
44008010	Дугъахъ хъпехъу варидари кІури шуйи : — Му касдиъ « Зурба Кьувват » кІуру аллагьдин кьудрат а .
44008011	Дугъу хайлин вахтна инсанар чан сюгьриинди гьяйран апІруган , дугъахъ хъугъри шуйи .
44008012	Хъа халкьар Аллагьдин Паччагьлугъдикан ва Месигь Исайикан аьгъювалар улупурайи Филипдихъ хъпехъуз хъюгъиган , жилар ва хпар штуан шулу .
44008013	Гьадму Симонра хъугънийи ва , штуан духьну , гьарган Филипдихъди шули гъахьну . Дугъу улупурайи аьламатар ва аьжайиб лишнар рякъюри , думу учвра гьяйран шуйи .
44008014	Самарияйин агьалйири Аллагьдин Гаф кьабул гъапІну , кІури гъеебхьу Ерусалимдиъ айи вакилари , дурарихьна Петрна Югьан гьаъру .
44008015	Дурар , дина дуфну , тазади хъугънайидари Гирами Рюгь кьабул апІри пну , ккарагуру .
44008016	Фицики дурар Агъа Исайин ччвурнахъди штуан духьнашра , Гирами Рюгь дурарикан сарира кьабул дапІнадайи .
44008017	Гьадмуган Петрина Югьанди дурариин хилар иливуру ва Гирами Рюгь кьабул апІуру .
44008018	Вакилари хилар иливиган , дурари Гирами Рюгь кьабул гъапІуб дябкъну , Симонди вакилариз пул теклиф апІури ,
44008019	кІуру : — Узу шлиин хил иливишра , дугъу Гирами Рюгь кьабул апІруси , узузра гьациб гьюкум чавайчва .
44008020	Петри дугъаз кІуру : — Яв пул кІулик кубкІрияв , гьаз гъапиш уву Аллагьдин багъиш пулихъ гъадабгъуз ният гъапІунва .
44008021	Ич ляхнарин иштиракчи хьуз лайикь дарва , фицики яв юкІв Аллагьдин улихь дугъри дар .
44008022	Гьаддиз яв чІуру ният гардандиъ бис , дидлан хил алдабгъбан бадали Аллагьдиз ккараг , белки , Дугъу увлан хил алдабгъур .
44008023	Гьаз гъапиш рякъюразузки , яв жан кьутІкьли бахилвалихьди абцІна ва уву гьякьсузвали йисир дапІнаву .
44008024	Гьадмуган Симонди жаваб туву : — Учву гъапибдикан фукІара уз’ин улулубкьбан бадали , Агъайиз ккарагай .
44008025	Петрна Югьан , Исайикан шагьидвал дапІну ва Агъайин гаф аьгъювалиинди улупну , Ерусалимдиз хътакуру . Гъюру рякъюъди дурари Самария уьлкейин гъуларикан гизафдариъ Исайикан Ужувлан хабар рабгъуру .
44008026	Агъайин малайикди Филипдиз кІуру : — Гьязур духьну , кьиблайихъинди , Ерусалимдиан Газа кІурушваз ичІи чюлиантина гъябгъюрайи рякъюхъна гъарах .
44008027	Филип , гьязур духьну , гъягъюру . Дугъаз рякъюъ Эфиопияйин , Кандакия ччвур али паччагь дишагьлийин девлет уьбхру , бегларикан вуйи эфиоп хасижви алахъуру . Думу Ерусалимдиз икрам апІуз душну хътакурайир вуйи . Дугъу , фургъниъ деъну , Ишая пайгъамбрин китаб урхурайи .
44008028	
44008029	Гьадмуган Гирами Рюгьну Филипдиз кІуру : — Фургънихьна душну , гьаддихъди гъуз .
44008030	Дидихьна гъушиган , Филипди , дугъу Ишая пайгъамбрин китаб урхури деебхьну , гьерхру : — Урхурайибдин гъаври ахърана ?
44008031	— Узу фици гъаври ахъзахъа ? Узу шликІа гъаври тІаърайинхъа ? — жаваб тувру дугъу ва Филипдиз фургъниз чан гъвалахъна теклиф апІуру .
44008032	Дугъу Гирами китабариан гьамцдар гафар урхурайи : — Думу убккуз гъабхурайи марччси вуйи ва ултІубкъурайи марччлихънин улихь сессуз агълижиси Дугъу Чан ушв абццундайи .
44008033	Думу инсан вуди гьисаб апІурдайи . Думу гьякь вуйи диван апІбахьан мягьрум апІури гъахьну . Фуж Дугъан заманайиндарин ниятарин гъаври ахъди ? Фицики дюн’яйиин Дугъан уьмур кьатІ гъапІну .
44008034	Хасижвуву Филипдихьан гьерхру : — Узу увкан пуб ккун апІураза : мушваъ пайгъамбри шликан кІура — чакан , даршиш жарарикан ?
44008035	Гьадмуган Филипди , мушваъ Исайикан кІура , дупну , Гирами китабдин гьадму йишвлан ккебгъну , Ужувлан хабар ктибтуз хъюгъру .
44008036	Рякъ давам апІури , дурар штухъна гъюру ва хасижвуву Филипдихьан гьерхру : — Магьа шидра : узуз штуан хьуз фти машат апІидихъа ?
44008038	Дугъу фургъун дебккуз буйругъ тувру , кьюридра штуъ учІвру ва Филипди думу штуан апІуру .
44008039	Хъа штуан удучІвган , Агъайин Рюгьну Филип гьадагъуру , хасижвуваз думу сарун гъяркъюндайи ва дугъу шадди рякъ давам апІуру .
44008040	Филип , кІуруш , Аштод шагьриъ ади шулу . Дугъу , шагьриан шагьриз гъягъюри , Къайсарияйиз гъяйизкьан , Ужувлан хабар рабгъури гъахьну .
44009001	Му арайиъ Саул , Агъайин ученикариз гучІар ккаъри , дурар йихуз ккунди хъергнайи . Думу жугьдарин маллйирин аьхюрихьна гъягъюру .
44009002	Дугъхьан Саули Дамаскдиъ айи жугьдарин мистариз вуйи кагъаз бисуру . Диди душваъ , жилар вушра , хпар вушра , Исайин терефкрар алахьиган , дурар дидисну , йитІну , Ерусалимдиз хуз ихтияр тувуйи .
44009003	Думу Дамаскдиз багахь шулайиган , сабпну завариан аквну ккаъру .
44009004	Думу жил’ина алдакуру ва чаз кІурайи сес ебхьуру : — Саул , Саул ! Уву Узухъ гьаз хъергнава ?
44009005	Дугъу : « Агъа , Уву фуж вува ? » — пну гьерхиган , Агъайи жаваб тувру : — Узу уву хъергнайи Иса вуза .
44009006	Гъудужвну , шагьриз гъарах ва уву душваъ , фу дапІну ккундуш , пидивуз .
44009007	Дугъахъ хъайи адмийирин мюгьталвалиан чІал гъибиснийи , фицики дурариз , сес ебхьурашра , фужкІа рякъюрадайи .
44009008	Жилилан за гъахьи Саулиз , улар арцциган , фукІара рябкъюри гъабхьундар . Думу дугъахъ хъайидари , хилхъан дидисну , Дамаскдиз хъади гъюру .
44009009	Думу шубуд йигъан дярякъри , дирипІри ва дурубхъри гъахьнийи .
44009010	Дамаскдиъ Ананай кІуру Исайин ученик айи . Агъайи дугъаз аьжайиб рякъбиинди гъапнийи : — Я Ананай ! Дугъу : — Гьай Агъа ! — пну , жаваб тувру .
44009011	Агъайи дугъаз кІуру : — Гъудужвну , « Диш кюче » кІуру кючейиз гъарах ва Ягьудайин хулаъ Тарсдиан вуйи Саул кІуру кас гьерх , думу гьамусяаьт ккарагура .
44009012	Дугъаз аьжайиб рякъбиинди , дугъан улар сагъ апІуз дуфну , дугъ’ин хил иливури Ананай кІуру кас рякъюру .
44009013	Ананайи жаваб тувру : — Я Агъа ! Гьадму касди Ерусалимдиъ Яв халкьдиз гъапІу чІуру ляхнарикан гизаф деебхьназуз .
44009014	Гьаминара думу , жугьдарин аьхюну маллйири гьаъну , Увухъ хъугънайидар вари дисуз дуфнайир ву .
44009015	Хъа Агъайи дугъаз кІуру : — Гъарах , фицики паччгьарин , жугьдарин ва жара халкьарин арайиъ Йиз ччвур адлу апІуз думу кас Узу кадагъунза .
44009016	Узу дугъаз , Йиз ччвурнахъди фукьан аьзаб дизигну ккундуш , улупидиза .
44009017	Ананайи , душну , гьадму хулаъ Саулиин хил иливну , дугъаз кІуру : — Саул чве , мина гъюру рякъюъ увуз гъяркъю Агъа Исайи узу , яв улар сагъ апІбан ва Гирами Рюгьну ацІбан бадали , гьаъназу .
44009018	Гьамци гъапибси , дугъан уларилан ханцІ алдабхъиганси шулу ва дугъаз рябкъюз хъюбгъру , хъасин думу штуан шулу .
44009019	Хъа дугъу уьл ипІуру ва дугъахьна кьувват гъюру .
44009020	Дугъан Дамаскдиъ ученикарихъди садшвнуд йигъ шулу , хъасин дугъу Иса Аллагьдин бай вуйиваликан , жугьдарин мистариз гъягъюри , аьгъювалар улупури гъахьну .
44009021	Дугъан гафар гъеерхькьандар вари мюгьтал шуйи ва кІуйи : — Му кас Ерусалимдиъ Исайиз ккарагурайидар вари терг апІурайи гьадму Саул дайинхъа ? Думу мина , дурар дидисну , жугьдарин маллйирин аьхюдарихьна гъахуз дуфнайир дайинхъа ?
44009022	Хъа Саулин кьувват артухътІан-артухъ шулайи ва дугъу , Иса Месигь вуйивал тасдикь апІури , Дамаскдиъ яшамиш шулайи жугьдар русвагь апІурайи .
44009023	Хайлин йигъар улдучІвхъан , жугьдари думу йикІуз йикьрар апІуру .
44009024	Дурар йигъ-йишвди шагьрин урнарихъ дугъаз ккеъну шуйи , аммаки Саулиз дурарин кьастнакан аьгъю шулу .
44009025	Ученикари , йишвну дуфну , думу жагваъди шагьрин цаллансина чІатинди эрхру .
44009026	Саул Ерусалимдиз гъафиган , дугъаз Исайин ученикарик ктикьуз ккун шулу , амма дурариз дугъхьан гучІури гъахьну , фицики дурар , му Исайин ученик ву пну , дугъахъ хъугъри адайи .
44009027	Гьадмуган Варнавди думу вакиларихьна хуру ва дурариз , Саулиз Агъа фици гъяркънуш , Агъайи дугъаз фу гъапнуш , Саули Дамаскдиъ фици дирбашди Исайикан аьгъювалар улупнуш , ктибтуру .
44009028	Дидхъантина Саул дурарихъди гъузру ва Ерусалимдиъ , азадди лицури , Агъа Исайикан ачухъди аьгъювалар улупури шулу .
44009029	Думу грек чІалниинди улхру жугьдарихъди гьюжатариъ шулу , хъа дурари думу йикІуз кьаст апІуру .
44009030	Гъардшариз мидкан аьгъю дубхьну , думу , Къайсарияйиз духну , гьадушв’ан багъри Тарсдиз рякъюъ аъру .
44009031	Гьамци вари Ягьудия , Галилей ва Самария уьлкйир вуйиси хъугънайидар саламат ва хъугъувалиъ мюгькам шули гъахьну . Агъайихьан гучІ’вал хьади ва Гирами Рюгьну кюмек апІури , вакиларин ученикарин кьадар артмиш шули гъабхьну .
44009032	Шагьриан шагьриз гъягъюри , Петр Лидда кІуру шагьриъ айи хъугънайидариин улукьуру .
44009033	Душваъ дугъаз Эней кІуру , ришвуз даршули , миржид йисан ахниъ ахънайи сар кас дихъуру .
44009034	Петр дугъаз кІуру : — Эней ! Месигь Исайи уву сагъ апІура . Яв ахниккан гъудужв ! Энейра дишла гъудужвуру .
44009035	Лиддайиъ ва Сарондиъ айидариз варидариз му рябкъюру ва дурар Агъайихъ хъугъру .
44009036	Яффайиъ Тавифа ( грек чІалниинди Доркас , яна « Жейран » ) кІуру сар хъугънайи дишагьли айи . Дугъу , ужувлар апІури , касибариз садакьйир тувуйи .
44009037	Гьадму йигъари думу кетІерццну йикІуру . Думу , дижикІну , зиин хулаъ гъитру .
44009038	Хъа Лидда Яффайихьан ярхлаъ дархьбаз лигну , Петр Лиддайиъ айиваликан деебхьну , ученикари дугъахьна : « Кьан дарапІди гъач » , — кІури , кьюр кас гьаъру .
44009039	Петр , гьязур духьну , дурарихъди гъюру . Петр гъафиган , думу зиин хулазди гъахуру ва ачІни хпар ишури дугъан гъаншариз гъюру . Дурари чпиз Тавифайи гъидирху ккурттар улупуру .
44009040	Петри дурар хул’ан адауру ва , кьамкьариина ис духьну , ккарагуз хъюгъру . Хъасин гъачІирихьинди илдицну , кІуру : — Тавифа , гъудужв ! Дишагьлийи улар арццру ва , Петр дяркъну , за духьну деъру .
44009041	Хил гьачІабккну , Петр дугъаз гъудужвуз кюмек апІуру . Хъасин вари хъугънайидариз ва ачІни хпариз дих дапІну , дурариз чІиви духьнайир улупуру .
44009042	Мидкан вари Яффайиз аьгъю шулу , ва гизафдар Агъайихъ хъугъру .
44009043	Хъа Петр дидхъантина хайлин йигъари Яффайиъ гъидкьарин уста Симондихь гъузнийи .
44010001	Къайсарияйиъ Корнилий кІуру сар кас яшамиш шули гъахьну . Думу Италияйин кьушмарин юзбаши вуйи .
44010002	Думу , чан вари хизанси , Аллагьдихьан гучІури шлур ва Аллагьдиз вафалу жви вуйи . Дугъу жумартвалиинди касибариз садакьа тувуйи ва гьаммишан Аллагьдиз ккарагуйи .
44010003	Аьжайиб рябкъбиинди йигъну , сяаьт шубуб шулайи арайиъ , дугъаз Аллагьдин малайик чан улихьна дуфну ачухъди рякъюру . Малайикдира дугъаз : « Корнилий ! » — пну , дих апІуру .
44010004	Дугъу , гучІра дубхьну , малайикдихьинди дилигну : « Фу кІурава , Агъа ? » — пну , гьерхру . Малайикди дугъаз жаваб тувру : — Яв ккарагбар ва яв садакьйир Аллагьди кІваин гъюрхну .
44010005	Гьамус , Яффайиз гьаъну , Петр кІурайи Симондиз дих апІуз гъит .
44010006	Думу гьюлихъ хал хъайи гъидкьарин уста Симондихь дергна .
44010007	Малайик гьудучІвиган , Корнилийи чан кьюр гъаравшиз ва Аллагьдин рякъюъ айи сар эскриз дих апІуру
44010008	ва , дурариз гъабшибдикан кидибтну , дурар Яффайиз гьаъру .
44010009	Хъайигъан лисун шули , дурар шагьриз багахь шулайи вахтна , Петр ккарагуз гъваин улучІвуру .
44010010	Дугъаз гаш шулу ва дугъу уьл ипІуз кьатІъ апІуру . Хураг гьязур апІури имиди , думу аьжайиб гьялназ гъюру .
44010011	Дугъаз , аьршар атІарццну , юкьбиб пІипІарихъанна шли-вуш дибиснайиси аьхю суфрасиб саб шейъ жилиина ис шули рябкъюру .
44010012	Дид’ин гьар жюрейин жилилан гъягъру гьяйванатар , битІар-чурчлар ва завун ничхрар алди рякъюрайи .
44010013	Петрихьна сес шулу : — Гъудужвну , дурккну итІин , Петр ! — кІури .
44010014	Петри : — Дициб дарапІарза , Агъа , гьаз гъапиш саб вахтнара чІуру ва марцц дару мутму гъипІур дарза , — жаваб тувру .
44010015	Дугъаз думу сесну кьюбпи ражари кІуру : — Аллагьди марцц гъапІуб марцц даруб вуди гьисаб мапІан .
44010016	Гьамци шубуб ражари текрар шулу , хъасин дишла вари хъана завариз зигуру .
44010017	Петри , гъябкъюбдин мянайикан фагьум апІури имиди , Корнилийи гьау адмийир , Симондин хулар гьерхри , дугъан урнарихьна дуфну дийигъуру .
44010018	Дурари зарбди гьерхру : — Петр кІуру Симон гьаму хулариъ дергнайин ?
44010019	Петри гъябкъюбдикан фагьум апІури имиди , Рюгьну дугъаз кІуру : — Узухъ хъебехъ , уву шубур касди агура .
44010020	Гъудужв , улдучІв ва , саб фикирра кадарди , дурарихъди гъарах , фицики дурар Узу гьаъназа .
44010021	Петри , улдучІвну , гьадму касариз кІуру : — Учву агурайир узу вуза . Учву гьаз дуфнайидар вучва ?
44010022	Дурари жаваб тувру : — Учу юзбаши Корнилийи , вари жугьдари гьюрмат апІурайи гьякьлу ва Аллагьдихьан гучІру касди , гьаунчу . Марцци малайикди дугъаз , увуз чан хулаз дих апІуз ва яв гафарихъ хъпехъуз , амур дапІна .
44010023	Хулаз теклиф дапІну , Петри дурар хялижв апІуру . Хъайигъан рякъ’ин духьну , Петр дурарихъди гъягъюру , ва Яффайиан сакьюдар гъардшарра дугъахъди хъахьру .
44010024	Хъайигъан думу Къайсарияйиз хъуркьру . Корнилий , чан майиларна багахьлу дустар уч дапІну , дурариз ккилигурайи .
44010025	Петр хулаъ учІвруган , улихьна удучІву Корнилийи , дугъан ликарикк дахъну , икрам апІуру .
44010026	— Гъудужв ! Узу анжагъ увусир инсан вуза — кІури , Петри думу за апІуру .
44010027	Дугъахъди сюгьбат апІури , Петр хулаъ учІвиган , дугъаз душваъ аьхючІвеъ халкь уч духьну рякъюру .
44010028	Петри дурариз кІуру : — Учвуз аьгъячвузки , жугьудриз жара миллетдиндарихъди ттикІуб вая дурариин улуркьуб гъадагъа вуйивал . Аммаки Аллагьди узуз гьич сар адмикьана кифир , ясана марцци дарур вуйиб гьисаб дарапІуб табшурмиш гъапІунзуз .
44010029	Гьаддиз лигну , узуз теклиф гъапІумитІла , чІалкьан дарпиди мина гъафунза . Гьаци вуйиган , учвхьан гьерхраза : узуз гьаз дих дапІначва ?
44010030	Гьадмуган Корнилийи кІуру : — Юкьуд йигъ мидиз улихьна , лисхъан сяаьт шубуб шули , гьаму вахтна , узу йиз хулаъ ккарагурайза . Сабпну йиз улихь аку палтар али сар кас ачмиш гъахьну
44010031	ва дугъу узуз гьамци гъапну : « Корнилий , яв ккарагувал аьршариз деебхьна ва уву касибариз туву садакьйир Аллагьди кІваин дюрхна .
44010032	Гьаци вуйиган , Яффайиз Петр кІуру Симон хъади гъюз адми гьаъ , думу гьюлихъ яшамиш шулайи гъидкьарин уста Симондин хулаъ хялижвди дергна » .
44010033	Узура дишлади увухьна гьаунза , ва гъюб ужу гъапІунва . Гьамус ухьу вари Аллагьдин улихь дийигънахьа , ва Агъайи увуз йип гъапибдихъ хъпехъуз учу гьязур вуча .
44010034	Гьадмуган Петр дурариз кІуру : — Дугъриданна аьгъю гъабшизуз , Аллагь адмийирин машназ дилигрур вуйиб .
44010035	Дугъу Чахьан гучІрур ва гьякь вуйир , фуну миллетдин адмийир вушра , кьабул апІура .
44010036	Дугъу Месигь Исайин мелзналантина Израилин халкьдиз мясляаьтнан ужуб хабарнакан гаф гьапІну . Думу варидарин Агъа ву .
44010037	Улихьнаси Ягьудияйиъ гъаши гьядисйирикан , Ягь’яйи Галилейиъ улупу штуан апІувалихъан ккергъу гьядисйирикан аьгъячвуз .
44010038	Гирами Рюгь ва кьувват туву , Аллагьди Месигь гъапІу Назаретлу Исайикан аьгъячвуз . Аллагь гьарган Исайихъди гъахьну ва Иса варишвариъ ужувлар апІури ва иблисдин гьюкмикк ккайикьандар вари сагъ апІури , лицури гъахьну .
44010039	Учу Дугъу Ерусалимдиъ ва вари жугьдарин уьлкейиъ гъапІкьан ляхнарин шагьидар вуча . Думу , гакІвлин хачрак кьумарихьди карсну , гъакІну .
44010040	Хъа дукІну шубудпи йигъан Аллагьди Думу чІиви гъапІну , ва Думу инсанарихьна ачмиш шуйи .
44010041	Анжагъ Думу варидариз ваъ , хъа Аллагьди улихьмиди ктагъу шагьидариз , яна Думу чІиви гъашихъан , Дугъахъди ипІури-убхъури гъаши учузтІан , улупну , ачухъ гъапІундар .
44010042	Аллагьди чІивидарин ва гъийихдарин зиин Диванбеги вуди дерккнайир гьадму Кас вуйиваликан инсанариз аьгъювалар улупуз ва дидин шагьидвал апІуз учуз амур гъапІну .
44010043	Вари пайгъамбрари , Дугъахъ хъугъу гьарсарин гунгьарилан Дугъан ччвурнахъан хил алдабгъиди кІури , Дугъкан шагьидвал апІури гъахьну .
44010044	Петр улхури имиди , дугъахъ хъпехъурайидариина Гирами Рюгь гъюру .
44010045	Петрихъди гъафи суннат дапІнайи хъугънайидар , Аллагьди Чан Гирами Рюгь жугьуд дарударизра тувбиин мюгьтал духьнайи .
44010046	Фицики дурариз гьадрари фици , жара чІалариинди улхури , Аллагьдин аьхювалин тяриф апІураш , ебхьурайи . Гьадмуган Петри кІуру :
44010047	— Мурариз ухьузси Гирами Рюгь багъиш гъабхьну . Гьаддиз штухъди штуан хьуз дурариз шлихьан гъадагъа апІуз шул ?
44010048	Ва дугъу дурар Месигь Исайин ччвурнахъан штуан хьуз гъитру . Хъасин дурарира Петрикан чпихъди сакьюдар йигъари гъузуб тІалаб апІуру .
44011001	Вари Ягьудия уьлке вуйиси Исайин вакилариз ва гъардшариз , жугьуд дарударира Аллагьдин Гаф кьабул гъапІну кІури , ебхьуру .
44011002	Ва Петр Ерусалимдиз гъафиган , жугьдари дугъаз тягьнйир гъивнийи :
44011003	— Уву суннат дапІну адрударин хулариз гъягъюри ва дурарихъди уьлихъ деъри гъахьунва !
44011004	Гьадмуган Петри вари гъаши ляхнар хъайи-хъайиси ктитуз хъюгъру :
44011005	— Яффа шагьриъ , ккарагурайи вахтна , аьжайиб рябкъбиинди юкьуб пІипІнахъан дибиснайиси саб аьхю суфрасиб аьршариан йиз улихьинди ибхри гъябкъюнзуз .
44011006	Узуз дид’ин жилилан гъягъру гьяйванатар , нахшрар , битІар-чурчлар ва завун ничхрар гъяркъзуз .
44011007	Хъасин гьамцдар гафар кІурайи сес гъеебхьунзуз : « Петр ! Гъудужвну , дурккну итІин ! »
44011008	Хъа узу жаваб тувза : « Затра дициб дарапІарза , Агъа , фицики гьич саб вахтнара чІуру ва марцциб дару мутму гъипІур дарза » .
44011009	Сесну зав’ан кьюбпи ражари гъапизуз : « Аллагьди марцц гъапІуб марцциб даруб вуди гьисаб мапІан » .
44011010	Гьамци шубуб ражари гъабхьнийи , ва хъана вари аьршариз гъизигнийи .
44011011	Му арайиъ дишлади узу дергнайи хуларихьна Къайсарияйиан узухьна гьаънайи шубур кас гъафнийи .
44011012	Ва Гирами Рюгьну узуз , шаклу даршиди , гьадрарихъди гъягъюз амур гъапІнийи . Узухъди гьаму йирхьрид гъардшарра гъафну . Учу Корнилийин хулаз гъафунча .
44011013	Дугъура учуз , чаз фици марцци малайик гъяркънуш ва малайикди фу гъапнуш , ктибтнийчуз : « Яффайиъ айи Петр кІуру Симон хъади гъюз адмийир гьаъ .
44011014	Дугъу увуз уву ва вари яв хизан уьрхру гафар пидивуз » , — кІури .
44011015	Узу улхуз хъюгъиган , сифте ухь’инси , дурариина Гирами Рюгь гъафнийи .
44011016	Ва йиз кІваина думуган Агъайи гъапи гафар гъафнийиз : « Ягь’яйи инсанар штуан гъапІну , хъа учву Агъайи Гирами Рюгьнахьди цІийи апІидичву » .
44011017	Гьаци вуйиган , эгер Аллагьди , Агъа вуйи Месигь Исайихъ хъугъу ухьузси , жугьуд дарударизра Гирами Рюгь багъиш гъапІнуш , Аллагьдиз машат апІуз узу фуж вухъа ?
44011018	Му гафар гъеерхьиган , дурари гьерхбар дерккру . — Рябкъюрайиганси , Аллагьди жугьуд дарударизра цІийи уьмур бадали чпин тахсрар гардандиъ дисуз ихтияр тувну , — кІури , дурари Аллагьдин ад апІуру .
44011019	Хъа Стефандин вахтари , зулмар дапІну , утІуркку хъугънайидар , жугьдаризтІан дарди Ужувлан хабар рабгъури , Финикия , Кипр ва Антиохияйихънакьан хъуркьнийи .
44011020	Хъа Киприан ва Киринеяйиан вуйи хъугънайидарикан сакьюдари , Антиохияйиз дуфну , жугьуд дарударихъдира сюгьбатар апІури , Агъа Исайикан Ужувлан хабар улупури гъахьнийи .
44011021	Дурарихъди Агъайин кьудрат хъайи ва гьаддиз гизафдар , хъугъну , Агъайихьинди илтІикІнийи .
44011022	Мидкан аваза Ерусалимдин хъугънайидарихьна рубкьуру ва дурари Антиохияйиз Варнав гьаъру .
44011023	Аллагьди му адмийириз уж’вал дапІну дябкъну , дина гъафи Варнав шад шулу , ва Аллагьдиз кІваантІан вафалу хьувалиъ дугъу дурар ижми гъапІнийи .
44011024	Фицики думу Гирами Рюгьну ва хъугъвали ацІнайи кас вуйи . Натижайиъ лап гизаф халкь Агъайин терефкрар шулу .
44011025	Хъасин Варнав Тарсдиз Саул агуз гъягъюру
44011026	ва , дагну , Антиохияйиз кьяляхъ хъади гъюру . Душваъ дурар сад йисан гъузнийи ва , хъугънайидар уч шлушваз Варнавна Саул гъюри , дурариз аьгъювалар улупури шуйи . Гьаддихъанмина гьадму Антиохияйиъ Исайин ученикариз сифте вуди « христианар » , Яна « Месигьдин терефкрар » пуз хъюгъну .
44011027	Гьадму вахтна Ерусалимдиан Антиохияйиз пайгъамбрар гъюру .
44011028	Дурарикан , Гирами Рюгьну гьевесламиш дапІнайи сар Агав кІурури , вари дюн’яйиъ зурба гаш’вал абхъди кІури , хабар дебккнийи , ва гьаци Клавдийи паччагьвал апІурайиган гъабхьнура вуйи .
44011029	Думуган Исайин ученикари , гьарури чаан удукьрубкьан , Ягьудия уьлкейиъ айи чпин гъардшариз кюмек апІуз кьатІъ гъапІнийи .
44011030	Дурари , кюмек уч дапІну , Варнавдихьди ва Саулихьди хъугънайидарин аьхюдарихьна хътапІнийи .
44012001	Гьадму вахтари паччагь Гьирод хъугънайидарикан сакьюдарихъ хъергуз хъюгъру .
44012002	Дугъу буйругъ тувну , Югьандин чве Якьуб ханжлихъди йивну йикІуру .
44012003	Хъа му ляхин жугьдариз хушди дябкъну , Петрра дисуру . Му Лавшарин машкварган гъабшиб вуйи .
44012004	Петр дидисну , дустагъдиъ итру ва ю-юкьурди эскрар айи юкьуб дестейиз думу , нубатар апІури , гъаравликк уьрхюз буйругъ тувру , фицики дугъу Пасхайин машкврахъан Петр халкьдин улихьна диван апІбан бадали адагъуз ният дапІнайи .
44012005	Петр дустагъдиъ ул алдадабгъри уьрхюрайи , хъа хъугънайидар дугъхъанди Аллагьдиз ккарагурайи .
44012006	Гьиродди думу халкьдихьна адауз ккайи йигъ хьайиз йишвну , Петр , кьюр эскрин арайиъ зунжрарихьди дитІнайир , даахнайи . Хъа дустагъ урнарихъ хъайи гъаравлари уьбхюрайи .
44012007	Сабпну дустагъдиз Агъайин малайик гъюру ва душвайишв аквну абцІру . Петрик хил кучну , « Ухди гъудужв ! » — пну , малайикди думу хъиргру . Ва дугъан хилариин али зунжрар алдахьуру .
44012008	Хъа малайикди Петриз кІуру : — Юкьв’ан идибтІ ва ликариин алахь . Петри гьаци гъапІиган , малайикди кІуру : — Чуха хъипну , узухъди гъач .
44012009	Малайикди апІурайи му ляхнар , гьякьикьатдиъ дарди , аьжайиб рябкъбиинди шулайидарси гьигъри , Петр дугъан кьяляхъди удучІвуру .
44012010	Сабпи ва кьюбпи жергейин гъаравларихьан гьудучІвну , дурар шагьриз гъягъру урнарихьна гъюру . Хъа чиб-чпилан арццу урнариан дурар удучІвуру . Саб кючейиан удучІвиган , малайик сабпну дургру ва Петр сарди гъузру .
44012011	Чан фикрихъна гъафи Петри кІуру : — Гьамус дугъриданра , Агъайи , Чан малайик гьаъну , узу Гьироддин хилккан ва жугьдари уз’ина хуз ккайи вари бала-кьазйириккан уьрхюб гъябкъюнзуз .
44012012	Му аьгьвалат аннамиш дапІну , Петр Маркра кІуру Югьандин дада Мар’ямдин хуларихьна гъюру . Душваъ хайлин халкь уч духьну , ккарагурайи .
44012013	Петр урнарик кучиган , Рода кІуру гъараваш риш удучІвуру ва дугъу , думу фуж вуш , гьерхру .
44012014	Хъа Петрин сес аьгъю дубхьну , шадвалиан урнар арццуз гьархну , думу хулаъ архьру , ва , урнарихъ Петр дийигъна пну , хабар тувру .
44012015	Дугъаз : « Уву яв фикирнахъ хъана ? » — кІуру , амма шуру чан гафар гьякь вуйиб хъана тасдикь апІуру . Дурари шураз : « Думу Петрин рюгь вушул » , — кІуру .
44012016	Петри урнар урччвуб давам апІури шулу ва , урнар арццну , чпиз Петр гъяркъиган , вари мюгьтал шулу .
44012017	Хили ишара дапІну , дурариз ккебехъ дупну , Петри , учв Агъайи дустагъдиан фици адаънуш , ктибтуру , хъа кІуру : « Мидкан Якьубдиз ва миди вуйи гъардшариз кидибтай » . Хъасин дилин думу жара йишваз гъягъюру .
44012018	Йигъ улубкьуради , эскрарин арайиъ , Петр нашдикІан кІури , аьхю гъалмагъал абхъру .
44012019	Гьиродди Петр агури гъахьну , амма дугъаз думу гъидихъундар , ва дугъу , эскрарихьан силис гъадабгъну , дурар дариз зигуз буйругъ тувру . Хъасин Гьирод Ягьудия уьлкейиан Къайсарияйиз гъягъюру ва саб кьадар вахтна гьадушваъ гъузру .
44012020	Гьироддиз Тирин ва Сайдайин агьалйирикан гизаф хъял кайи . Дурари Гьироддин дахъру хулан гъуллугъчи Власт чпин терефназди илтІикІну , дугъан кюмекниинди вари паччагьдихьна дуфну , дугъкан мясляаьт гъитуб ккун апІуру , гьаз гъапиш дурарин уьлке Гьироддин вилаятдикан итІру сурсатариинди асиллу вуйи .
44012021	Гюрюшмиш шуз улупнайи йигъан Гьирод , паччагьвалин палтар алди , тахтниин деъру ва халкьдихъди улхуз хъюгъру .
44012022	Халкьди дугъаз : « Му инсандин ваъ , хъа Аллагьдин сес ву ! » — кІури , чІигъар апІури гъахьну .
44012023	Хъа Гьиродди му гафар лайикь вуйидарси кьабул апІуру , амма Аллагьдин ад гъапІундар . Мидиз лигну Аллагьдин малайикди дугъаз йивуру , йикІуру ва думу мялхъвяри хътитІуру .
44012024	Аллагьдин Гаф рабгъури , хъугънайидарин кьадар артухъ шулайи .
44012025	Варнавна Саул , Ерусалимдиъ чпиз туву табшуругъ тамам дапІну , чпихъди Марк кІуру Югьан хъади , Антиохияйиз хътакуру .
44013001	Антиохияйин хъугънайидаригъ гьамцдар пайгъамбрар ва мялимар гъяйи : Варнав , КІаруч кІуру Симеон , Киринеяйиан вуйи Луций , юкьур паччагьдикан сар Гьироддихъди сатІиди тербияламиш гъапІу Манаил ва Саул .
44013002	Дурари Агъайиз гъуллугъ апІури , ушвар дидиснайи вахтна , Гирами Рюгьну кІуру : — Узуз Варнавна Саул жара апІинай , гьаз гъапиш дурари Узу чпиз пуз ккайиб тамам апІиди .
44013003	Дурари ушвар дидисну , ккарагну , Варнавдиинна Саулиин хилар иливну , деетуру .
44013004	Гирами Рюгьну гьаъну , дурар Селевкияйиз гъюру , хъа душв’ан Киприина сирнав апІуру .
44013005	Саламиндиз дуфну , дурари жугьдарин мистариъ Аллагьдин Гаф рабгъуру . Дурарихъди кюмек апІури , Югьаннара хъайи .
44013006	Вари Кипр вуйибси душну , тму кІулихъ хъайи Пафосдиз гъурукьган , дурариз Варисус ( Елима ) кІуру сар жугьуд сюгьюрчи — кучІлин пайгъамбар , гьахъру .
44013007	Думу Кипр вилаятдин аьхюр вуйи фагьумлу кас Сергий Павелин гъуллугъчи вуйи . Сергий Павели , Варнавна Саул хъади гъюз гъитну , дурарикан Аллагьдин Гаф ктибтуб ккун апІуру .
44013008	Хъа Елимайи ( ччвурнан мяна « сюгьюрчи » ву ) гьар жюрейин манигъвалар апІури , Сергий Павел хъугъувалихьан ярхла апІуз чарйир зигуйи .
44013009	Гьадмуган учвра Павел вуйи Саули , Гирами Рюгьнахьди ацІну , дугъахьинди ижмиди дилигну ,
44013010	кІуру : — Агь хаинвалина писвали абцІнайи иблисдин бай , дугъривалин душман ! Уву Агъайин диш рякъяр цІаркувал фила ккутІдива ?
44013011	Узухъ хъебехъ ! Гьамус Агъайи магьа ув’ин хил иливна , кур духьну , саб вахт хьайиз , ригъ рябкъидарвуз . Сабпну дугъан улариин дерин мучІушин улубчІвуру ва думу , учв хъади гъярур агури , минди-тинди илтІикІури , лицуру .
44013012	Му гьядиса дябкъну , Агъайин аьгъювалариин аьламат духьну , Сергий Павел хъугъру .
44013013	Павел ва дугъахъди хъайидар , Пафосдиан сирнав гъапІдар , Памфилияйиъ айи Пергия шагьриз гъюру , хъа Югьан дурарихьан жара духьну , Ерусалимдиз хътакуру .
44013014	Пергияйиантина дурари чпин рякъ давам апІури , Писидияйин Антиохияйиз гъюру . Султ йигъан дурар , жугьдарин мистаз дуфну , душваъ деъру .
44013015	Мусайин къанун ва пайгъамбрарин китабар урхбалан кьяляхъ , мистан аьхюдари дурарихьна гьамци пуз гьаъру : — Гъардшар , эгер ичв халкьдиз тувру насигьят аш , йипай .
44013016	Гьадмуган гъудужвну , хил за дапІну , Павели кІуру : — Израилин халкь ва Аллагьдихьан гучІрудар , хъебехъай !
44013017	Израилин халкьдин Аллагьди ихь абйир ктагъну ва Дугъу ихь халкь , дурар гьеле Египетдиъ гъурабйирди имиди , заан гъапІну ва Чан кьудратлу хил’инди гьадму ругарилан алдаъну .
44013018	Ва ягъчІвур йисандин арайиъ ичІи чюлиъ дурарин тІулар аьх апІури гъахьну .
44013019	Хъасин Ханаан вилаятдиъ ургуб халкь тІанкь дапІну , Дугъу израиллуйириз гьадрарин жил ирс вуди тувну .
44013020	Му ляхнар вари 450 йисандин арайиъ гъашидар ву . Хъасин Дугъу дурариз Шамуил пайгъамбриина гъяйизкьан , халкьдин аьхюдарди судйир тувнийи .
44013021	Хъасин дурари паччагь ккун гъапІнийи , ва Аллагьди Вениаминдин тухмиан паччагьди Кишдин бай Саул тувнийи . Дугъу ягъчІвур йисан паччагьвал гъапІнийи .
44013022	Саул ултІуккну , Аллагьди Давуд паччагьди дерккну . Дугъкан дугъу гьамци шагьидвал гъапІну : « Ессейин бай Давуд Йиз кІваз хуш гъахьнийиз . Узу амур гъапІкьандар вари дугъу тамам апІиди » .
44013023	Ари Давудрин насларикан , Чав гаф тувиганси , халкь Уьрхрур — Иса , Израилиз бахш гъапІну .
44013024	Иса гъяйиз улихьна Ягь’яйи Израилин халкьдиз , чпин тахсрар гардандиъ дидисну , штуан апІбан аьгъювалар улупнийи .
44013025	Аьршариан табшурмиш дапІнайиб тамам апІури , Ягь’яйи гъапнийи : « Узу фуж вуди гьисаб апІурачва ? Узу Месигь дарза , Думу йиз кьяляхъди гъиди . Узу Дугъан шаламарин гъахмйир гъядарчузкьан лайикьур дарза » .
44013026	Эй йиз гъардшар , Ибрагьимдин наслин веледар ва Аллагьдихьан гучІрудар ! Му , ухьу уьрхбан бадали , дапІнайи гаф вуйи .
44013027	Ерусалимдин агьалйири ва дурарин аьхюдари , Иса уьрхювал Туврур вушул пну , кьабул гъапІундайи ва Думу жазайикк ккитнийи . Гьамци дурари пайгъамбрари гьар султ йигъан кІурайи гафар тамам гъапІнийи .
44013028	Дурариз Иса йикІбан бадали тахсир гъибихъундаршра , Пилатдикан Думу йикІуб тІалаб гъапІнийи .
44013029	Вари Гирами китабариъ Исайикан дибикІнайиси дурарин тамам гъабшиган , Дугъан беден , дарикан кадабгъну , накьвдиъ ивнийи .
44013030	Аммаки Аллагьди Думу чІиви гъапІнийи .
44013031	Хайлин йигъари Чахъди Галилейиан Ерусалимдиз гъафидариз Думу ачмиш шули гъахьнийи . Хъа гьамус дурар халкьдин улихь Дугъан шагьидар ву .
44013032	Аллагьди ихь абйириз тувнайи гаф ухьуз , дурарин баяриз , Иса чІиви апІбиинди тамам апІбакан Ужувлан хабар учвуз деебтурача .
44013033	Мидкан Гирами китабарин кьюбпи шиъриъ дибикІна : « Уву Йиз Бай вува , гьамус Узу Яв Адаш гъахьунза » .
44013034	Иса гъачІихъан , дутІну , ругдиз илтІитІикІбан бадали , Аллагьди Думу чІиви гъапІну , ва мидкан гьамци дупна : « Узу Давудриз гаф туву гирами ва шаксуз ужувлар учвуз тувдиза » .
44013035	Фицики Мяълийирин китабдин жара йишваъ Аллагьди дупна : « Уву Яв Гирамир ругдиз илтІикІуз гъидритара » .
44013036	Чан вахтна Давуд Аллагьдин гъуллугънаъ духьну , кечмиш гъахьну , думу чан абйирин накьваригъ кивну ва ругдиз илтІикІну .
44013037	Хъа Аллагьди гъачІихъан чІиви гъапІу гьадму Кас ругдиз илтІикІундар .
44013038	Ва гьаддиз , гъардшар , учвуз аьгъю йибхьайки , ичв гунгьарилан хил алдабгъувал Исайилантина дебккначвуз .
44013039	Мусайин къанундиинди учву гьякьлу апІуз даршлуган , варибдиъ гьарсар хъугънайир Исайилантина гьякьлу апІиди .
44013040	Гьаддиз , пайгъамбрари дупнайи исихъайи гафар учв’ин улулуркьбан бадали , ихтият йихьай :
44013041	« Хъебехъайчва , шаклу шулайидар , мюгьтал йихьай ва дург йихьай , фицики Узу ичв йигъари учву хътругърусиб ляхин апІидиза . Учву дидихъ , шликІа гъаври аишра , хъугъидарчва » .
44013042	Варнавна Павел мист’ан удучІвурайиган , дурари хъа султ йигъанна гьамдикан ктибтуб ккун апІуру .
44013043	Алдагъиган , жугьдарин ва жара миллетдин хъугънайидарикан гизафдар Павелинна Варнавдин кьяляхъди гъягъюру . Мурари халкьдихъди сюгьбатар гъахури , дурар Аллагьдин гьякь рякъюъ гъузуб ижми апІуру .
44013044	Гъюру султ йигъан шагьрин , сакьюдар ктарди , вари агьалйир Аллагьдин гафнахъ хъпехъуз уч гъахьнийи .
44013045	Гизаф халкь гъябкъиган , жугьдар хъюлу ацІну , Павели кІурайи гафариз къаршу удучІвуз ва дугъаз люкьнар апІуз хъюгъру .
44013046	Гьадмуган Павелина Варнавди дурариз дирбашди кІуру : — ЖарадаризтІан сифте учвуз Аллагьдин Гаф улупну ккундийи . Хъа думу кьабул дарапІбиинди гьаргандин уьмрихьан ичв учву мягьрум апІураш , учу гьамус жугьуд дарударихьинди илдицидича .
44013047	Агъайи гьамци табшурмиш гъапІунчуз : « Уву вари дюн’я уьбхбан бадали , Узу Увкан жара миллетариз чирагъ гъапІунза » .
44013048	Му гафар гъеерхьиган , жугьуд дарудар шад гъаши ва дурари Агъайин гафнан тяриф апІуз хъюгъю ; ва гьаргандин уьмриз кадагънайидар хъугънийи .
44013049	Гьамци вари вилаятдиъ Агъайин Гаф рабгъурайи .
44013050	Хъа жугьдарин маллйири дурариин диндихъ хъайи гьюрматлу дишагьлийир ва шагьрин кІулиъ айи адмийир алауру . Дурар Павелихъна Варнавдихъ хъергру ва дурар шагьриан утІурккуру .
44013051	Павелна Варнав , чпин ликарик кайи бишируг гьадму адмийириина кутІубччвну , Иконияйиз гъягъюру .
44013052	Вари ученикар гьаммишан шадвали ва Гирами Рюгьну ацІну шулу .
44014001	Иконияйиъ Павелна Варнав , аьдат вуйиси , жугьдарин мистаз гъюру ва дурари душваъ ижмивалиинди аьгъювалар улупуру . Жугьдарикан ва жара миллетарикан гизафдар Исайихъ хъугънийи .
44014002	Хъа хътругъу жугьдари , Варнавдизна Павелиз къаршу вуди , жугьуд дарударик хъял капІру .
44014003	Вушра , Варнавна Павел , душваъ кьаназ гъузну , Агъайикан дирбашди аьгъювалар улупури гъахьну . Агъайи дурарин хиларилантина Чан ужувлан шагьидвал вуди хайлин аьламатар ва аьжайиб лишнар улупури гъахьну .
44014004	Шагьрин агьалйир кьюб дестейиз пай гъахьнийи : садар жугьдарихъанди , тмундар Исайин вакиларихъанди .
44014005	Жугьуд дарударинна жугьдарин аьхюдари Павелна Варнав , гъван уьлюбхну , урччвуз кьаст гъапІиган ,
44014006	вакилар , мидкан хабар дубхьну , Ликаонияйин шагьрар вуйи Листра , Дервия ва дурарин аьтрафарихъинди гъушнийи .
44014007	Дурари душвариъра Ужувлан хабар рабгъури гъахьну .
44014008	Листрайиъ , ликарик паралич кади , бабкан гъахьихъанмина сабанна дилицу кас айи .
44014009	Му кас Павелин гафарихъ хъпехъурайи . Павел дугъахьинди гъилигнийи . Дугъаъ сагъ хьуз хъугъвал айивал Павелиз гъябкънийи
44014010	ва зарбди гъапнийи : — Ликриина гъудужв ! Думу гъедергну лицуз хъюгъру .
44014011	Гьадмуган , Павели гъапІуб гъябкъиган , адмийири ликаон чІалниинди чІигъ апІуру : — Ухьухьна инсанарин суратнаъди аллагьар дуфна .
44014012	Дурари Варнавдиз Зевс , хъа Павелиз Гермес кІурайи , фицики дурарикан гизафси улхрур Павел вуйи .
44014013	Шагьрин гъирагъдихъ Зевсдиз икрам апІру мист хъайи . Му мистан гъуллугъчийи , кюкйирин кунцІарна йицар хьади , шагьрин урнарихъна йицар хъаъну гъюру . Дугъазра халкьдихъди , Павелизна Варнавдиз икрам апІбан лишан вуди , йицар дурккну гъурбан апІуз ккунди айи .
44014014	Мидкан гъеебхьу Варнавна Павел , хъюл’ан чпин палтар дячІяргъну , чІигъар апІури , халкьдихьна жаргъуру :
44014015	— Эй инсанар , учву гьапІрачва ? Учу аллагьар дарча ! Учу учвусдар инсанар вуча ! Учу учвухьна , учву идоларихьан маш гьибицну , завар-жилар , гьюлер ва дурариъ айикьандар вари яратмиш гъапІу чІиви Аллагьдихьинди илтІикІбан бадали , учвухьна Исайикан Ужувлан хабар хьади дуфнайидар вуча .
44014016	Улихьди Аллагьди , ужувлар апІури , Чакан учвуз гьаммишан кІваин апІури гъахьнушра , Дугъу гьарсаб халкьдиз чан рякъ дибисну гъягъюз ихтияр туври гъахьну . Дугъу , учвуз ужуб бегьер тувуз , мархьар гьаъри гъахьну . Дугъу учвуз ипІуз ужуб тувра ва ичв юкІвар шадвали ацІра .
44014017	
44014018	Вари гьамцдар гафар гъапнушра , Павелихьанна Варнавдихьан йицар гъурбан апІбахьан халкь саб гужа-гуждитІан дерккуз удукьундайи .
44014019	Вакилари Ужувлан хабар рабгъурайиган , Антиохияйианна Иконияйиан жугьдар дуфну , халкь дурариз гьамци кІури къаршу адауру : — Вакилари учвуз фукІара гьякьлуб кІурадар , хъа вари дурарин кучІлар ву . Мурарира , гъван уьлюбхну , Павел йивну дитру ва , думу гъакІуншул пну , хъчІюхюри , шагьрин гъирагъдихъ духну дитру .
44014020	Ученикар дугълан илтІишган , Павел гъудужвуру ва шагьриз гъягъюру . Хъайигъан думу , Варнавра хъади , Дервияйиз гъягъюру .
44014021	Гьаму шагьриъ дурари , аьгъювалар улупури , чпиз хайлин ученикар гъазанмиш апІуру . Хъасин дурар Листрайиз , Иконияйиз ва Антиохияйиз хътакуру .
44014022	Душвариъ дурари чпин ученикарин юкІвар хъугъвалиъ ижми хьпан бадали , дурар гьевеслу апІуйи . Дурари гьамци кІуйи : — Ухьуз Аллагьдин Паччагьлугъдиъ учІвайиз гизаф аьзабар алахьиди .
44014023	Хъасин хъугънайидарин гьарсаб жямяаьтдиъ аьхюр ктагъбалан кьяляхъ , Павелина Варнавди , ккарагну ва ушвар дидисну , чпи хъугънайи Аллагьдиина дурар аманат апІуру .
44014024	Писидияйиантина душну , дурар Памфилияйиз гъюру
44014025	ва Пергдиъ аьгъювалар улупуру . Хъасин дурар Атталияйиз ктучІвуру .
44014026	Хъа дилин дурар Аллагьдин амриинди чпи гъапІу ляхнар апІуз гьау Антиохияйиз сирнав апІуру .
44014027	Дина дуфну , вари хъугънайидар уч дапІну , дурари Аллагьди чпиз гъапІу вари ляхнарикан ва Агъайи жугьуд дарударизра хъугъувалихьна раккар арццбакан ктибтуру .
44014028	Хъа дурар душваъ чпин ученикарихъди кьаназ гъузнийи .
44015001	СабцІиб вахтналан Антиохияйиз Ягьудияйиан гьапІрудар-вуш гъафи адмийири гъардшариз кІуйи : « Эгер учву Мусайин аьдатниинди суннат дарапІиш , уьрхюз хьибдарчвухьан » .
44015002	Павелна Варнав дурарихъди рази гъахьундар , ва мидин кІуллан дурарин арайиъ ярхи гьюжат абхъру . Гьадмуган Павелна Варнав ва сакьюдар жарадар му месэла бадали Ерусалимдиз вакиларихьна ва хъугънайидарин аьхюдарихьна гьаъру .
44015003	Гьамци хъугънайидари дурар рякъюъ аънийи . Финикияйианна Самарияйиантина гъягъюрайиган , дурари , фици жугьуд дарудар хъугъувалихъна гъафнуш , ктитури гъахьну , ва мид’ин гъардшар шад шуйи .
44015004	Ерусалимдиз хъуркьиган , дурар хъугънайидарин аьхюдари шадвалиинди кьабул апІуру . Павелина Варнавди Аллагьди чпиинди гъапІдарикан варибдикан ктибтуру .
44015005	Фарисйирин тереф дибиснайи сакьюдар хъугънайидари гъудужвну кІуру : — Жугьуд дарударин суннат апІуб лазим ву ва дурариз Мусайин Къанун уьбхюз табшурмиш дапІну ккунду .
44015006	Вакиларна хъугънайидарин аьхюдар му месэла гьял апІбан бадали уч шулу .
44015007	Гизаф улхбалан кьяляхъ Петр гъудужвну кІуру : — Гъардшар ! Учвуз аьгъячвузки , Аллагьди сифте кІул’ан ухькан узу ктагъну ва жугьуд дарудариз йиз мелзналантина Ужувлан хабар ебхьруси ва хъугъвалихъна гъюруси гъапІну .
44015008	Инсанарин юкІвар аьгъю Аллагьди , дурариз ухьузси Гирами Рюгь багъиш дапІну , дурар кьабул апІувал улупну .
44015009	Дугъу , хъугъувалиинди дурарин юкІвар марцц дапІну , ихьна дурарин арайиъ саб фаркьвалла гъибтундар .
44015010	Гьаци вуйиган , Исайин ученикариин я ухьхьан , я ихь абйирихьан гъабхуз дарши гъагъ иливури , гьаз учву Аллагь ахтармиш апІурачва ?
44015011	Хъа Агъа Исайин ужувлиинди гьадрарси ухьура уьрхрувалихъ хъугъурхьа .
44015012	Уч духьнайидар вари ккебехъуру . Варнавдина Павели чпилантина Аллагьди жугьуд дарударин арайиъ улупу аьламатариканна аьжайиб лишнарикан ктитуру ва ккебехънайидар хъебехъури гъузру .
44015013	Дурарин улхуб ккудубкІиган , Якьуб улхуз хъюгъру : — Гъардшар , узухъ хъебехъай !
44015014	Сифтейиан жугьуд дарудар чан халкь вуди кьабул дапІну , Аллагьди дурариз фици уж’вал гъапІнуш , Симонди ухьуз ктибтунхьуз .
44015015	Гьамдихъди пайгъамбрарин гафарра , дидикІнайиси , дюзди гъюра :
44015016	« Агъайи , гьаму арайиз Хурайири кІура : „ Хъасин Узу хътакидиза , ва ккадабхънайи Давудгъярин хал , дидин харабйир за дапІну , цІийи алаъну , жугьуд дарударра кади , Йиз ччвурнахъ хъугърайидарси вари инсаният Агъайихьна гъюз гьялак хьпан бадали , тазатІан арайиз хибдиза “ . Дюн’я ккебгъхъанмина му аьгъюб вуйи » .
44015017	
44015018	
44015019	Гьаддиз узу Аллагьдихьинди илдицу жугьуд дарудариин ухьу читинвалар илилирчуб лазим вуди гьисаб апІураза .
44015020	Ухьу дурариз , идолариз гъурбан дапІнайи хураг мипІанай , кьяппавалар мапІанай , бугъмиш дубхьну гъабчІибдин йикк мипІанай ва ифи мубхъанай кІури , кагъаз дибикІну ккунду .
44015021	Фицики дегьзаманайин насларихъанмина гьарсаб шагьриъ Мусайин къанундикан улупрудар ва гьар султ йигъан мистариъ Къанун урхури шлу адмийир а .
44015022	Хъасин вакиларина аьхюдари , вари хъугънайидарихъди мясляаьт дапІну , чпин арайиан саршвнур гъардаш кадагъну , дурар Павелихъдина Варнавдихъди Антиохияйиз гьауб кьатІъ апІуру . Дурари гъардшарин арайиъ гьюрмат айи Сила ва Варсава кІуру Ягьуда ктагъуру ,
44015023	ва дурарихьди гьамциб кагъаз хътапІуру : — Вакиларина хъугънайидарин аьхюдари , ичв гъардшари Антиохияйиъ , Сирияйиъ ва Киликияйиъ айи жугьуд дару гъардшариз саламар гьаъра .
44015024	Ич арайиан гъушу бязидари , ич терефнаан чпиз гьич саб табшурмиш апІувалра адарди , учвухьна дуфну , чпин гафариинди ичв арайиъ гъалабулугъ ипбакан хабрар деерхьначуз .
44015025	Учу варидарин разивалиинди сакьюр кас кадагъну , ич юкІв али Варнавдихъдина Павелихъди учвухьна гьауз кьатІъ гъапІунча .
44015026	Му касари ихь Агъа Месигь Исайин ччвурнахъ чпин уьмур гьяйиф гъапІундар .
44015027	Гьацира учвухьна Ягьудана Сила гьаърача , дурари учвуз учу гъибикІуб гафарииндира пиди .
44015028	Фицики Гирами Рюгьназ ва учуз учву вартІан метлеблу саб ляхнихъантІан хътауз ккунди адарчуз :
44015029	идолариз гъурбан дапІнайи хураг мипІанай , ифи мубхъанай , кьяппавалар мапІанай , бугъмиш дапІну гъабчІибдин йикк мипІанай . Гьамрар вари тамам апІури гъашиш , ужу хьибдичвуз . Сарун сагъ-саламатди гъузай .
44015030	Гьамци гьау вакилари , Антиохияйиз дуфну , хъугънайидар уч дапІну , дурарихьна кагъаз тувру .
44015031	Дурари му кагъаз урхуру ва кюмекнан хабриин шад шулу .
44015032	Ягьудана Сила , чпи пайгъамбрарра вуди хьпаз дилигну , хъугъувалиин ижми хьуз дурариз кюмек апІури , дурарин улихь кьаназ гъулхнийи .
44015033	Душваъ сацІиб гъузхъан , Ягьудайизна Силайиз ягъурлувал ккун дапІну , дурар гьаъдарихьна кьяляхъ гъягъюз гъитру .
44015035	Хъа Павелна Варнав Антиохияйиъ гъузру . Гизаф жарадарихъди дурари , душваъ аьгъювалар улупури , Агъайин гафнан Ужувлан хабар рабгъуру .
44015036	СацІиб вахтналан Павели Варнавдиз кІуру : — Гъач хъана ухьу , Агъайин Гаф гъарабгъу гьарсаб шагьриъ айи ихь гъардшариин улуркьну , дурар фици яшамиш шулаш , лигухьа .
44015037	Варнавдиз Марк кІуру Югьанра чахъди гъадагъуз ккун шулу .
44015038	Амма Павели , Памфилияйиъ чпихъан хътаку ва аьхиризкьан чпин ляхниъ иштирак дарши Марк кІуру Югьан хъади дурушиш ужу шул , пну , фикир апІуру .
44015039	Гьамци дурарин арайиъ гьюжат абхъру ва гьаци Павелна Варнав чиб-чпихьан жара шулу . Варнавди , Маркра гъадагъну , Киприз сирнав апІуру .
44015040	Павели , кІуруш , Сила ктагъуру . Гъардшари думу , Агъайиина аманат дапІну , рякъюъ тІаъру .
44015041	Думу , гъардшарин хъугъувал мюгькам апІури , Сирияйиъ ва Киликияйиъ лицури гъахьну .
44016001	Дилин Павел Дервияйиз , хъасин Листрайиз гъюру . Душваъ Тимофей кІуру сар ученик айи . Дугъан дада хъугънайи жугьуд дишагьли вуйи , хъа адаш грек вуйи .
44016002	Листрайиъ ва Иконияйиъ айи гъардшар дугъкан ужуди улхури шуйи .
44016003	Павелиз Тимофей чахъди рякъюъ учІвну ккунди айи . Гьаддиз дугъу Тимофейин суннат гъапІнийи . Мид’инди Павелиз душваъ айи жугьдариз хуш шлуб апІуз ккунди айи , фицики дурариз варидариз Тимофейин адаш грек вуйиб аьгъяйи .
44016004	Ва дурари , шагьрариан шагьрариз гъягъюри , хъугъвалиина гъафидариз Ерусалимдиъ вакилари ва хъугънайидарин аьхюдари адагъу къарар , дурар тамам апІруганси , ктитури гъахьну .
44016005	Гьамци хъугънайидар хъугъувалиъ мюгькам шули ва дурарин кьадар йигълан-йигъаз артухъ шули гъахьну .
44016006	Павел ва дугъахъди хъайидар Фригияна Галатия уьлкйириантина гъягъюру , амма Гирами Рюгьну дурарихьди Асия уьлкейиъ аьгъювалар улупуз гъитундар .
44016007	Мисия уьлкейин сяргьятарихъна дуфну , дурариз Вифания юрдназ гъягъюз ккун шулу , амма Гирами Рюгьну дурариз манигъвал апІуру .
44016008	Гьамци , Мисияйиъ удручІвди , дурар Троада шагьриз гъюру .
44016009	Йишвну Павелиз Македония уьлкейин касди , чан улихь дийигъну аьжайиб саягъниинди : — Македонияйиз дуфну , учуз кюмек апІин , — кІури , миннат апІуради рябкъюру .
44016010	Му гъябкъюбси , учу дишлади Македонияйиз гъягъюз кьатІъ гъапІунча , фицики Аллагьди дурариз Ужувлан хабар гъайибхай кІура , пну , фикир гъапІунча .
44016011	Троадайиан гимийиъди рякъюъ учІвну , дилин сифте Самофракия островдиина , хъайигъан Неапол шагьриз гъафунча .
44016012	Дилинра учу Римдиан гъафидар яшамиш шулайи Македонияйин сабпи пайнан Филипия шагьриз гъафича , ва душваъ садшвнуд йигъ гъабхьнийич .
44016013	Султ йигъан шагьриан нирихъна удучІвнийча . Душвахъ , аьдат вуйиси , гъудгнар апІру хал хъайи . Гьадина уч духьнайи дишагьлийирихъди деъну , сюгьбатар апІурайча .
44016014	Душваъ Фиатир шагьриан вуйи багьа уьру парчайин алвер апІру Лидия кІуру сар дишагьлира айи . Думу гьякь вуйи Аллагьдихъ хъугънайир вуйи . Павелихъ хъпехъурайи вахтна , Агъайи дугъан юкІв ачмиш апІуру , ва думу Павелин гафарихъ хъугънийи .
44016015	Думу ва дугъан вари хуландар штуан гъахьихъан , дугъу учкан тІалаб апІуру : — Эгер учву узу дугъриданра Агъайихъ хъугънайир вуди гьисаб апІураш , йиз хулаъ яшамиш йихьай . Учура рази гъашича .
44016016	Саб ражари учу гъудгнар апІру хулаз гъягъюрайиган , фал китуз шлу жин кайи ва фал китбиинди эйсйириз зурба хайир хурайи лукІ риш алахъунчуз .
44016017	Павелинна ич кьяляхъди гъюри , дугъу , гьамци кІури , чІигъар апІури гъахьну : — Му касар ВаритІанзаану Аллагьдин гъуллугъчйир ву ! Дурари ухьуз уьрхивалихьна рякъ улупура !
44016018	Гьамци думу шуру гизаф йигъари кІури гъахьну . Павелихьан аьх апІуз дархьиди , шурахьинди илдицну , дугъак кайи фалин жиндиз кІуру : — Месигь Исайин ччвурнахъан увуз амур апІураза : дугъ’ан удубчІв ! Думу жинра дишлади шур’ан удубчІвуру .
44016019	Хъа дугъан эйсйириз чпин хайир хътабтІурайиб дябкъну , дурари , Павелна Сила дидисну , гужниинди базар али майдандиина гьякимарихьна гъахуру .
44016020	Дурарихьна гъахидари кІуру : — Му касар жугьдар ву ва дурари ихь шагьриъ гъалабулугъ ипра .
44016021	Дурари ухьу , римлуйири , кьабул вая тамам апІуз лайикь дару аьдатар рагъура .
44016022	Халкьра Павелизна Силайиз къаршу шулу . Хъа гьякимари дурар , палтар илдитну , маргълихьди урччвуз буйругъ тувру .
44016023	Дурар , гизаф дурччвну , дустагъдиъ итру , хъа дустагъчийиз дурар ижмишнаан гъаравликк уьрхюз буйругъ тувру .
44016024	Мициб буйругъ гъадабгъу дустагъчийира дурар дустагъдиъ айи вартІан айитІ дустагъдиъ уржру ва дурарин ликар урхъар айи ацІу кьулиъ ивну рукьарихьди йитІуру .
44016025	ГьацІишвар багахь шулади , Павелина Силайи , ккарагури , Аллагьдин адназ мяълийир апІурайи . Дустагъдиъ айи дидиснайидар дурарихъ хъпехъурайи .
44016026	Гьаму арайиъ сабпну жилар гьаци зарбди гъутІурччвнийики , саки дустагъдин шибритІарра ришвруси . Гьадму сяаьт вари раккнарра арццру ва вари дидиснайидариин али рукьарра алдахьуру .
44016027	НивкІ’ан хъиргу дустагъдин гъаравулиз , вари раккнар арццнади дябкъну , ханжал уьчІюбгъну учв йикІуз ккун шулу , фицики дугъу , дидиснайидар гьергну пну , хиял гъапІнийи .
44016028	Хъа Павели : « Уву увуз хатІа мапІан , учу вари гьамшваъ имича » , — пну , зарбди чІигъ апІуру .
44016029	Гъаравли , акв апІруб хуз гъитну , Павелна Сила айи йишвазди архьру ва , гучІбаан гукІни духьну , думу дурарин улихь жил’ин дахъру .
44016030	Хъасин гъаравулчийи , дурар чІатна адаъну , кІуру : — Эй йиз худйир , узу уьрхбан бадали гьапІну ккунду ?
44016031	Дурари дугъаз жаваб туву : — Агъа вуйи Месигь Исайихъ хъугъ , Аллагьди уву ва яв хуландар уьрхиди .
44016032	Хъасин дурари гъаравулчийиз ва дугъан хулаъ айидариз варидариз Агъайин Гафнакан аьгъювалар улупуру .
44016033	Гъаравулчийи , дурар чан хулаз гъахи йишван , дурарин зийнар жикІуру , хъасин дишлади думу ва дугъан хуландар штуан шулу .
44016034	Чан хулаз гъахи Павелизна Силайиз дугъу хураг гьивнийи , хъа дугъу ва дугъан хуландари Аллагьдихъ хъугъбиин шадвал апІури шулу .
44016035	ГвачІин улубкьиган , шагьрин гьякимари : — Дустагъ дапІнайидар деетай , — пну , дустагъдиз чпин чархачйир гьаъру .
44016036	Дустагъдин гъаравулчийи мидкан Павелиз кІуру : — Гьякимари , узухьна учву деетри пну , адмийир гьаъна . Гьаци вуйиган , гьамус архаинвалиинди удучІвну гъарахай .
44016037	Амма Павели дурариз кІуру : — Учу суд дарапІди , Римдин ватандашар вуйибдизра дилигди , вари халкьдин улихь дурччвну , дустагъдиъ итнийи . Хъа гьамус жиниди деетурайин ? Ваъ . Гъит чпи гъюри , чпи учу адаъри .
44016038	Чархачйири му гафар , гьякимарикна гъапиган , Павелна Сила Римдин ватандашар вуйиб гъеебхьиган , гьякимариз гучІ шулу .
44016039	Гьаддиз дурари , дуфну , Павелинна Силайин улихь чпилан хил алдабгъувал ккун апІуру ва , дустагъдиан адаъну , дурарикан шагьриан удучІвну гъягъюб тІалаб апІуру .
44016040	Дурар , дустагъдиан удучІвдар , Лидияйин хулаз гъюру . Душваъ гъардшарихъди дяркъну , дурарин юкІвар аьшкьлу дапІну , шагьриан рякъюъ учІвру .
44017001	Амфипол ва Аполлония кІуру шагьрариантина душну , Павелна Сила жугьдарин мист айи Фессалоникайиз гъюру .
44017002	Павел , дина дуфну , чан аьдатниинди шубуд султ йигъан жугьдарихъди БикІбарикан улхуру .
44017003	Дугъу , Месигь сифте дукІну , хъасин чІиви духьну ккунийи кІури , мидкан гъаврикк ккаъри ва му усбат апІури гъахьну . Дугъу кІуру : — Гьадму Месигь узу учвуз улупурайи Иса ву .
44017004	Дурарикан сакьюдар Аллагь кІваъ уьрхру грекар ва хайлин адлу дишагьлийир хъугънийи ва Павелинна Силайин терефназ гъафнийи .
44017005	Хъа хъугъну адру жугьдари , хъюл’ан базариин али алчагъ адмийир уч дапІну , гъварч шулу ва вари шагьрик гъал кипру . Халкьдин улихьна адаъбан бадали , дурари , Ясондин хулаз дуфну , Павелна Сила агуру .
44017006	Дурар душваъ дидрихъди , Ясонна жара гъардшар шагьрин гьякимарихьна гъахуру . Халкьди гьамцдар чІигъар апІурайи : — Вари дюн’яйиъ гъалабулугъ ипнайи гьаму касар гьамус гьаминара дуфна , —
44017007	хъа Ясонди дурар чан хулаъ кьабул гъапІну . — Дурар , Римдин паччагьтІан хъана жара сар Иса паччагь а кІури , Римдин паччагьдин гьюкмиз къаршу удучІвура .
44017008	Мициб хабарну халкьдик ва шагьрин гьякимарик гъалабулугъ кипру .
44017009	Дурари Ясон ва имбу хъугънайидар , чпи азад апІбан бадали , пул тувуз мажбур апІуру , ва хъасин дурар деетуру .
44017010	Гъардшари гьадму йишван дишла Павелна Сила Верия кІуру шагьриз гьаъру . Дина гъафибси , дурар жугьдарин мистаз гъягъюру .
44017011	Мушван адмийир ФессалоникайиндартІан фикирлудар вуйи : дурари Агъайин Гаф лап аьшкьниинди кьабул гъапІнийи . Павелина Силайи кІурайиб гьякь вуш аьгъю апІбан бадали , гьар йигъан БикІбар ахтармиш апІури гъахьнийи .
44017012	Натижайиъ жугьдарикан гизафдар , хъа гьацира хайлин грекар ва адлу дишагьлийирна жилар хъугъувалиина гъафнийи .
44017013	Фессалоникайин жугьдар , Павели Верияйиъра Аллагьдин Гаф рабгъурайиваликан аьгъю дубхьну , гьадина дуфну , халкьдик гъалабулугъ кипуз ва дугъ’ин алауз хъюгъру .
44017014	Гьадмуган гъардшари тяди Павел гьюлин гъирагъдихъна гьаъру , хъа Силана Тимофей гьадушваъ гъузру .
44017015	Павелихъди гъушдари думу Афинайизкьан гьаъру . Дилин хътакурайидарихь Силайизна Тимофейиз « Шлубкьан ухди узухьна гъачай » , — кІури , Павели дибикІнайи кагъаз хьайи .
44017016	Силайизна Тимофейиз ккилигурайи Павелин рюгь убгури гъабхьну , гьаз гъапиш дугъаз шагьур идолари абцІну гъябкънийи .
44017017	Мидкан дугъу мистаъ жугьдарихъдина Аллагь кІваъ айи грекарихъди ва гьар йигъан базар — майдандиин алахьурайидарихъди сюгьбатар апІури гъахьну .
44017018	Сакьюдар эпикурчйир ва стоикар вуйи философар дугъахъди гьюжатнаъ учІвру . Дурарикан сакьюдари : « Му лягълягъиз фу пуз ккунди айкІан ? » , тмундари : « Думу , рякъру гьялариан , яд аллагьарикан улупурайир вуйкІан ? » — кІури шуйи . Дурари мици гьаддиз кІурайи , гьаз гъапиш Павели Исайикан ва Думу чІиви хьуваликан Ужувлан хабар рабгъурайи .
44017019	Дурари Павел Ареопаг тепейиин уч шлу мажлисназ духну , дугъхьан гьерхру : — Уву рагъурайи гьадму аьгъювалар фу вуш , учуз аьгъю апІуз хай даршулин ?
44017020	Фицики ич ибарихъна саб аьжайиб хабар гъюра ; гьаддиз учуз , му фу вуш , аьгъю дубхьну ккунди ачуз .
44017021	Афинайин агьалйирин ва душваъ яшамиш шулайи гъурабйирин пише чпин вахт , сюгьбатар апІури вая гьар жюрейин цІийишнар гьял апІури , адапІувал вуйи .
44017022	Павели , Ареопаг мажлисдин улихь дийигъну , гъапнийи : — Афинайин агьалйир ! Рябкъюразузки , учву гизаф идолар кьабул апІурачва ,
44017023	фицики узу шагьриантина гъягъюрайиган ва ичв гирами йишвариз лигурайиган , « Мялум дару аллагьдиз » кІури дибикІнайи гъурбан апІру йишвра гъябкъюнзуз . Магьа учву , Учв фуж вушра аьгъдарди , икрам апІурайи Аллагь , узу учвуз ачмиш апІурайи Гьадму Аллагь ву .
44017024	Дюн’я ва дидиъ айикьандар вари яратмиш гъапІу Гьадму Аллагь заваринна жиларин Агъа хьпаз лигну , Думу инсанарин хилариинди гъапІу дараматариъ яшамиш шуладар .
44017025	Дугъаз инсанарин хилариинди апІурайи кюмек ккундар , гьаз гъапиш Дугъаз гьич фтинкІа игьтияж адар . Дугъу чав инсанариз гьарсаб тувра : уьмурра , нефесра ва гьаци вари миди вуйи ужувларра .
44017026	Аллагьди сифте сар кас , хъа дугълантина дюн’яйин вари инсаният арайиз гъабхну . Дурар яшамиш шлу вахтар ва йишвар улупну .
44017027	Аллагьдин метлеб халкьари Учв агуб вуйи . Мумкин ву , дурар Дугъахьна рукьузра , дурари Думу агузра . Думу ухькан гьарурин багахь хьа .
44017028	Фицики ухьу Гьадгъуинди яшамиш шули , лицури ва нефес хътабгъури ахьа . Ичв шаирарикан сасдари гъаписи : « Ухьу Дугъан веледар вухьа » .
44017029	Гьаци вуйиган , ухьу Аллагьдин веледар вуди , Аллагь гъизилиз , арсраз вая гъвандиз , инсандин устадвалиинди ва хиялниинди яратмиш дапІнайи суратназ ухшар ву пну , фикир дапІну ккундар .
44017030	Аллагьди ихь аьгъдруваларин вахт ихь тахсир вуди гьисаб апІурадар , хъа гьамус Дугъу варишвариъ вари адмийириз чпин тахсрар гардандиъ дисуб амур апІура .
44017031	Фицики Дугъу вари дюн’яйин гьякьди суд апІру йигъ улупна . Чав улупнайи Инсанди гьадму суд апІиди . Аллагьди , Думу , гъачІихъан , чІиви дапІну , варидариз шагьидвал тувну .
44017032	ГъачІихъан чІиви хьубкан деебхьну , дурарикан бязидар : « Мидкан хъа ражари ктибтара » пну , кялхъюз хъюгъру .
44017033	Гьаци вуйиган , Павел дурарихьан гьудучІвну гъягъюру .
44017034	Хъа сакьюдари , дугъахъ хъугъну , дугъан тереф бисуру . Дурарин арайиъ Дионисий кІуру Ареопаг мажлисдин иштиракчи , Дамар кІуру дишагьли ва хъана жарадарра айи .
44018001	Дидхъан Павел , Афинайиан удучІвну , Коринфдиз гъюру .
44018002	Душваъ дугъаз Понт юрднаан вуйи Акила кІуру сар жугьуд дихъуру . Думу чан шив Прискилайихъди Италияйиан удучІвну дуфнайир вуйи , фицики Римдин паччагь Клавдийи вари жугьдариз Римдиан удучІвну гъягъюз буйругъ дебккнайи . Павел дурариин улуркьуз гъафнийи .
44018003	Дурари чадрар дирхурайиб , яна Павели чав улихьди апІури гъаши кеспи апІурайиб , аьгъю гъабшиган , дурарихъди гъузну , лихуз хъюгъру .
44018004	Гьар султ йигъан дугъу мистаъ , жугьдарна грекар хъугъувалиина хури , аьгъювалар улупури гъахьну .
44018005	Силана Тимофей Македонияйиан гъафиган , Павели чан вари вахт жугьдариз Иса Месигь вуйивал улупбаз харж апІури гъахьну .
44018006	Дурари , мид’ин рази даршули , дугъаз люкьнар апІури гъахьну , хъа дугъу чан ликарик кайи бишируг гьадму адмийириина кутІубччвну , гъапи : — Учву ичв уьмрин тахсиркрар хьидичва . Ичв кІул’ина гъюрубдин узу жаваб тувидарза . Гьамус узу жугьуд дарударихьна гъягъюраза .
44018007	Хъа думу удучІвну , мистан гъвалахъ хъайи , Аллагь кІваъ уьрхюрайи Юст кІуру касдин хулаз гъюру .
44018008	Мистан аьхюр вуйи Криспдира , чан вари хизандихъди , Агъайиина хъугъувал гъабхнийи . Гьацира Павелихъ хъпехъу коринфлуйирикан гизафдари , хъугъувалиина дуфну , чпи штуан апІуз гъитру .
44018009	Сад йишван Агъайи аьжайиб рябкъбаъ Павелиз гъапну : — ГучІ мапІан ! Адмийирихъди улхбар давам апІин ва меккебехъан .
44018010	Фицики Узу увухъди хъаза ва гьич сарихьанра увуз писвал апІуз хьибдар , гьаз гъапиш му шагьриъ Йиз адмийир гизаф айиз .
44018011	Павел душваъ , агьалйириз Аллагьдин Гаф улупури , йисна гьацІаъ гъузру .
44018012	Гьадму вахтна Ахая уьлкейин гьякимдар Галлион вуйи . Магьа жугьдар сатІиди Павелиин алархьуру ва думу суддиз хуру . Дурари гьамци кІуйи :
44018013	— Гьаму касди адмийириз , Къанундин къайдйирихъди дарди , Аллагьдиз икрам апІуз улупура .
44018014	Павели ушв абццайизра , Галлионди жугьдариз кІуру : — Эгер саб чІуру ляхин вая хатІа дубхьнайиш , узуз учвухъ , жугьдарихъ , хъпехъуз себеб шуйзуз .
44018015	Хъа ляхин ялгъуз гъапи гафариъна , ччвурариъна , ичв къанунариъ аш , му месэла учву гьял апІинай . Узуз му ляхнин диванбеги хьуз ккундарзуз .
44018016	Гьамци дупну , дугъу дурар диванханайиан утІурккуру .
44018017	Варидари , мистан аьхюну малла Сосфен дидисну , думу диванханайин улихь урччвуз хъюгъру , хъа мидкан Галлиондиз гьич вижнара ктайи .
44018018	Коринфдиъ хъана хайлин йигъари гъузу Павели , гъардшар душваъ гъитну , Акилана Прискилла хъади Сирияйиз сирнав апІуру . Кенхерея портнаъ Павели , чав Аллагьдиз Гаф тувиганси , чан кІул алдапІуру .
44018019	Дурар Эфесдиз гъафиган , Павели Прискилана Акила душваъ гъитну , учв жугьдарихъди сюгьбатар апІбан бадали , мистаз гъюру .
44018020	Дурари дугъкан чпихъди шлубкьан кьаназ гъузуб тІалаб апІуру , хъа Павел рази гъахьундайи .
44018021	УдучІвну гъягъруган , « Эгер Аллагьди амур гъапІиш , узу учвухьна хъадакну гъидиза » , — пну , Павел Эфесдиан , баркаллагь дупну , гъягъюру .
44018022	Къайсарияйиъ гимийиан эдеъну , думу Ерусалимдиз рякъюъ учІвру ва , дина гъафири , душван хъугънайидар тебрик апІуру , хъасин Антиохияйиз гъягъюру .
44018023	Душваъ сацІиб вахтна гъузбалан кьяляхъ , дугъу чан рякъ давам апІуру ва , Галатияйиъна Фригияйиъ шагьриан шагьриз гъягъюри , душвариъ вари ученикарин хъугъувал мюгькам апІури гъахьну .
44018024	Душваъ Аполлос кІуру Александрия шагьриан вуйи БикІбарин гъаври айи ва ушвниъ ужуб чІал айи жугьуджви айи . Думу сабан Эфесдиз гъафнийи .
44018025	Думу Агъайин рякъярин гьякьнаан гъаврикк ккайи кас вуйи . Анжагъ Ягь’яйи штуан апІбакантІан деебхьнадашра , дугъу Исайин гьякьнаан аьшкьлуди ва дюзди аьгъювалар улупури шуйи .
44018026	Мидкан дугъу мистаъ дирбашди улхуз хъюгъру . Хъа Прискилайина Акилайи , дугъан гафар гъеерхьиган , думу чпин хулаз духну , Аллагьдин рякъюн гьякьнаан хъанара дишди гъаврикк ккаъру .
44018027	Хъа дугъаз Ахаяйиз гъягъюз ккун гъабшиган , гъардшари , дугъаз ягъур ибшри дупну , душван ученикариз , думу кьабул апІри , пну , кагъазра бикІуру . Аполлос дина гъафиган , Аллагьдин ужувналан хъугъдариз дугъу аьхю кюмекар апІуру .
44018028	Иса Месигь вуйивал БикІбариинди улупури , дугъу вари халкьдин улихь жугьдар дюз дарувал ужуди улупуйи .
44019001	Аполлос Коринфдиъ айи вахтна Павел , жюрбежюр йишвариантина душну , Эфесдиз ктахъуру . Душваъ дугъаз сакьюдар ученикар алахьуру .
44019002	Дугъу дурарихьан гьерхру : — Хъугъувалиина гъафиган , учву Гирами Рюгь кьабул гъапІунчва ? Дурари дугъаз : — Учуз Гирами Рюгьнакан гьич гъеебхьнукьан дарчуз , — пну , жаваб тувру .
44019003	Павели дурариз : — Учву шлин штуан апІувал кьабул гъапІунчва ? — пну , гьерхру . Дурари : — Ягь’яйин штуан апІувал , — пну , жаваб тувру .
44019004	Павели кІуру : — Ягь’яйин штуан апІувал тахсрар гардандиъ дисбан бадали апІурайиб вуйи . Дугъу инсанариз чан кьяляхъди Гъюз Ккайирихъ , яна Исайихъ , хъугъуз дих апІури гъахьну .
44019005	Ягь’яйин ученикариз мидкан гъеебхьиган , дурар Агъа Исайин ччвурнахъан штуан шулу .
44019006	Хъа Павели дурариин хилар иливиган , дурариина Гирами Рюгь гъафнийи ва дурар , жа-жара чІалариинди улхури , пайгъамбарвалин гафар пуз хъюгъру .
44019007	Дурар вари йицІикьюр касдихьнакьан вуйи .
44019008	Павели , мистаз гъягъюри , шубуб вазлин арайиъ , жугьдарихъди сюгьбатар гъахури , Аллагьдин Паччагьлугъ айивал тасдикь апІури , хъуркьувалиинди аьгъювалар улупуйи .
44019009	Хъа дурарикан сакьюдар хъугъбаккан кІул ккадабгъури , халкьдин улихь Агъайин рякъярикан чІуруди улхури гъахьну . Гьаддиз Павел дурарихьан гьудучІвну гъюру ва , чахъди ученикар гъадагъну , Тиран кІуру касдин мектебдиъ гьар йигъан сюгьбатар гъахуру .
44019010	Гьамци кьюд йис гъябгъюру ва вари жугьдаризна Асияйиъ яшамиш шулайи грекариз Агъа Исайин Ужувлан хабарнакан гъеебхьнийи .
44019011	Аллагьди Павелин хилариинди гизаф аьламатар улупури гъахьну ,
44019012	гьаддиз дугъан хил кубкІу ягълухъар , ккурттарра кмиди , аьзарлуйир сагъ апІбан бадали , ишлетмиш апІуйи ва дурар сагъра шуйи . Дурариан гьацира жинарра удучІвуйи .
44019013	Шагьриан шагьриз гъягъюри , жинар утІурккурайи бязи жугьдарин сюгьюрчйирра кмиди , жинар кайидариз гьамци кІури , Исайин ччвур бисуз чалишмиш шули гъахьну : — Увуз Чан гаф Павели улупурайи Исайин ччвурниинди амур апІураза : удубчІв гьаму касдиан .
44019014	Мурар жугьдарин аьхюну малла Скевайин ургур бай вуйи .
44019015	Хъа сабан жинди дурариз : — Иса аьгъюр вузуз , Павелра аьгъязуз , хъа учву фужар вучва ? — кІуру .
44019016	Ва гьадмуган жин кайи гьадму кас дурариин алархьуру ва дугъу дурар урччвуру . Дурариин али палтар гъячІяргънийи , ва дурар гьадму хул’ан гъяцІалди ва зийнар духьну утІурччвнийи .
44019017	Хъа мидкан Эфесдиъ яшамиш шулайи вари жугьдаризна грекариз аьгъю шулу , ва дурарик гучІ кабхъру , ва Агъа Исайин ччвурназ хъанара артухъ гьюрмат апІуз хъюгъру .
44019018	Хъугъувалиина гъафидарикан гизафдари , Павелихьна дуфну , чпи гъапІу гунагь ляхнар ачухъ апІуйи ва гардандиъ дисуйи .
44019019	Хъа сюгьюрчйир-фалчйирикан гизафдари , чпин китабар уч дапІну , варидарин улихь ургуру . Гъургдарин кьимат гьисаб гъапІиган , 50 агъзур арсран манатдихьна удубчІвнийи .
44019020	Гьамци Агъайин Гаф яркьуди рабгъуйи ва кьувватнаъ убчІвуйи .
44019021	Вари гьаму гьядисйир гъашихъан , Павели Македонияйиан ва Ахаяйиантина Ерусалимдиз гъягъюз кьатІъ гъапІнийи . Дугъу : « Душваъ сабцІиб вахтназ гъузну , хъасин узу Римра дябкъну ккунду » , — гъапнийи .
44019022	Чан кюмекчйирикан кьюр кас — Тимофейна Эраст — Македонияйиз гьаъну , думу саб кьадар вахтназ Асияйиъ гъузнийи .
44019023	Гьадму вахтна Агъайин Гафназ гизафдар къаршу гъудужвнийи .
44019024	Эфесдиъ Димитрий кІуру сар арсран уста яшамиш шулайи . Дугъу арсракан Артемида-аллагьдин бицІи хулар дапІну масу тувуйи . Му кеспи кайи устйири аьхю пулар гъазанмиш апІури шуйи .
44019025	Димитрийи дурарна жара кеспйир кайи устйир уч дапІну , дурариз кІуру : — Эй дустар , учвуз аьгъячвузки , ихь кеспийи ухьуз ужуб хайир хура .
44019026	Мидихъди сабси учвуз рябкъюрачвузки ва ебхьурачвузки , гьадму Павел кІурури , инсандин хилариинди гъапІдар аллагьар дар , кІури , неинки Эфесдиъ , хъа вари Асияйиъ айи адмийир рякъ’ан адаура ва инсанар гьаддихъ хъугъуз гъитра .
44019027	Хъа миди ухь’ина бала хура , неинки ихь пише зат имдарди ккадабхъбиинди , хъа гьацира зурба вуйи Артемида-идолин дараматдин саб жюрейинна мяна гъубзидар . Вари Асияйи ва вари дюн’яйи икрам апІурайи Артемидайин адлувал дубгди .
44019028	Му гафар гъеерхьиган , хъюлу ацІну , дурари : « Эфесдин Артемида зурба ву ! » — кІури , чІигъар апІуз хъюгъру .
44019029	Шагьриъра бегьем гъалабулугъ абхъру . Павелин юлдшар Гай ва Аристарх кІуру кьюр Македонияйин агьалйирра хъади , тамашйир улупрушвахьна вари гъажаргънийи .
44019030	Павелиз , душваз дуфну , уч духьнайи халкьдин улихьна удучІвуз ккун гъабхьнийи , хъа ученикари гъитундайи .
44019031	Дугъан дустар вуйи му вилаятдин сакьюдар гьякимдрари , дина дурушуб тІалаб апІури , дугъахьна адмийир гьаънийи .
44019032	Му арайиъ уч духьнайидари , саб къайда адарди , гьарури саб кІури , чІигъар апІуйи . Дурарикан гизафдариз , чпи гьаз уч духьнаш , аьгъдайи .
44019033	Сакьюдари вари тахсрар сар Александр кІуру касдиин алаънийи , ва жугьдари думу улихьна удучІвуз гъитнийи . Хилин ишара дапІну , дугъаз халкь аьгьвалатнан гъаврикк ккауз ккун гъабши .
44019034	Хъа думу жугьуд вуйивал аьгъю гъабшиган , варидари сабхилди чІигъар гъапІнийи : « Эфесдин Артемида зурба ву ! » ва му гафар текрар апІури дурарин кьюб сяаьткьан гъабхьнийи .
44019035	Шагьрин къайдйир дерккрури , халкь сикин дапІну , кІуру : — Эфесдин агьалйир ! Эфес зурба вуйи Артемидайин дарамат ва зав’ан абхъу гирами гъван уьрхюрайи шагьур вуйивал шлиз аьгъдар ?
44019036	Му ляхин шаксуз вуйиган , учву архаин духьну ккун , апІру ляхин фагьумсузди апІуз хай даршул .
44019037	Хъа учву мина дараматдин фукІа жин дарапІдар ва ихь Артемида-аллагьдиз чІуру гафар дарпидар духначва .
44019038	Эгер Димитрийинна дугъахъ хъайи устйирин дурарихьна аьрз аш , мидиз ухьухь диванханйирна диванбегйир ахьуз : гъит дурари сар-сариина гьадина аьрз апІри .
44019039	Эгер дурарихьан жара гьерхруб аш , думу аьдати саягъниинди мажлисди гьял апІиди .
44019040	Даршиш гъи гъабшибдин кІуллан гъалабулугъ гъитІибккну , ухьу тахсиркрар апІбан хатІавал а . Мициб гъалабулугъ ипбан бадали саб багьнара адархьуз .
44019041	Гьамци дупну , дугъу халкь алдагъуз гъитру .
44020001	Гъалмагълар яваш гъашиган , Павел , ученикариз дих дапІну , дурариз кюмекнан гафар ва баркаллагь дупну , Македонияйиз рякъюъ учІвру .
44020002	Македонияйин ругарилан гъягъруган , дугъу хъугънайидариз хайлин кюмекнан гафар гъапнийи . Хъасин думу Грецияйиз гъюру .
44020003	Душваъ думу шубуб вазли гъузру . Думу душв’ан Сирияйиз сирнав апІуз гьязур шулайи арайиъ , жугьдариз думу йикІуз ккун шулу . Гьаддиз Сирияйиз Македонияйиантина гъягъюз дугъу кьатІъ апІуру .
44020004	Дугъахъди Верияйиан вуйи Пирин бай Сосипатр , Фессалоникайиан вуйи Аристархна Секунд , Дервияйиан вуйи Гай , Тимофей ва Асияйиан вуйи Тихикна Трофим хъади шулу .
44020005	Дурар , улихьди душну , учуз Троадайиъ ккилигури гъузру .
44020006	Хъа учу Пасхайин Лавшарин машквран йигъарихъан Филипияйиан гимийиъди гъушнийча ва хьуд йигълан дурарихъди Троадайиъ сатІи гъахьнийча . Душваъра саб гьяфтайиъ имича .
44020007	Элгьет йигъан , ученикар уьл ипІуз уч гъашиган , Павели дурарихъди сюгьбатар гъахуйи . Хъайигъан гимийиъди рякъюъ учІвуз ният ади , думу дурарихъди гьацІишваризкьан сюгьбат давам апІури гъузру .
44020008	Учу деънайи зиин хулаъ гизаф чирагъар кархьнайи .
44020009	Павели аьгъювалар улупури имиди , улдаригъ деънайи Евтих кІуру живан дерин нивкІуз гъягъюру . Ва , нивкІуъ айир , шубубпи мертебайиансина ахъру . Хъа думу за гъапІиган , лигуруш , дукІнайи .
44020010	Павели , исина кудучІвну , дугъаз дилигну , хабахъна гъадагъуру ва кІуру : « Пашман махьанай , дугъ’ин жан илмиди » , — кІуру .
44020011	Хъа думу , зиина удучІвну , уьл гьудубтІну , дипІну , лап кьаназ , гвачІиндизкьан учухъди сюгьбатнаъ шулу . Хъасин думу удучІвну гъягъюру .
44020012	Гьадму вахтна жигьил бай хулаз чІивиди хуру , ва мид’ин вари гизаф рази гъахьнийи .
44020013	Учу улихьди гимийиъди , Павел дидиъ итузра ккади , Асс шагьриз сирнав гъапІунча . Дугъаз Ассдиз яягъди гъягъюз ккунди , дугъу гьациб буйругъ тувнийчуз .
44020014	Думу учуз Ассдиъ алахъиган , думура гимийиъ итну , Митилена шагьриз гъафунча .
44020015	Хъайигъан , дилин сирнав апІури , Хиос островдихьан ярхла дарди гими дебккча . Хъайигъан Сомос островдиинра улуркьну , сад йигълан Милит шагьриз гъафича .
44020016	Асияйиъ энгел дархьбан бадали , Павели Эфесдиз дурушуз кьаст апІуру , гьаз гъапиш думу Ерусалимдиз , эгер удукьуруш , ХьуцІударин машквар улубкьайиз хъуркьуз гьялакди вуйи .
44020017	Милитдиан дугъу , Эфесдин хъугънайидарин аьхюдар гъюри пну , дина адми гьаъру .
44020018	Хъа гъафиган , дурариз кІуру : — Узу Асияйиз гъафи йигъхъанмина вари вахтна учвухъди хъайивал аьгъячвуз .
44020019	Жугьдари уз’ина гъахи писвалариз дилигди , узу , дамагъар ктарди ва уларилан нивгъ рубзури , Агъайиз гъуллугъ апІури гъахьунза .
44020020	Узу вари халкьдин улихь ва ичв хулариъ уж’вал хру варибдикан учвуз аьгъювалар улупури гъахьунза .
44020021	Жугьдаризна грекариз узу Аллагьдин улихь тахсрар гардандиъ дисувалин ва ихь Агъа Исайихъ хъугъвалин жавабдарвалиинди шагьидвал гъапІунза .
44020022	Хъа гьамус , Гирами Рюгьнан амриз мютІюгъ шули , узу Ерусалимдиз душну ккунду . Хъа душваъ йиз кІул’ина фу гъюрушра , аьгъдарзуз .
44020023	Ялгъуз саб аьгъязуз , Ерусалимдиъ узуз аьзабарна дустгъар ккилигура , Гирами Рюгьну дидкан узуз гьар шагьриъ хабар тувра .
44020024	Хъа узу бадали йиз уьмур гьяйиф дарзуз , йиз метлеб узу Агъа Исайихьан кьабул гъапІу гъуллугъ тамам апІуб ва жавабдарвалиинди инсанарин улихь Аллагьдихьан вуйи багъиш’валикан Ужувлан хабарнан шагьидвал апІуб вуйиз .
44020025	Ва хъана аьгъязуз , узу ичв арайиъ Аьршарин Паччагьлугъдикан аьгъювалар улупури , сарун рякъидарчвуз .
44020026	Гьацира учвуз гъи кІураза , учвкан фуж пуч гъашиш , дидин тахсиркар узу хьидарза ,
44020027	фицики узу , учвхьан гьич фукІара гьитІитІибкІди , Аллагьдин ниятарикан аьгъювалар улупури гъахьунза .
44020028	Ичв ва вари хъугънайидарин гъанаъ йихьай . Исайи Чан ифдиинди гъазанмиш дапІну , Аллагьдихъ хъугънайидарин ва учв’ина Гирами Рюгьну аманат гъапІдарин гъайгъу зигай .
44020029	Узуз аьгъязуз , узу учвхьан гъушиган , яман жанаврар дуфну , дурари сюрйириз инсаф апІидар .
44020030	Ичв арайиъра гьацдар адмийир хьидики , дурари , ученикар чпихъинди илтІикІуз , нягьякьвалихъинди улхиди .
44020031	Гьаддиз ихтиятди гъузай . Узу шубуд йисан йишвди-йигъди , уларилан нивгъ рубзури , ккарагури , учвуз мидкан аьгъювалар улупури гъахьунза . Му вари кІваин гъибтай .
44020032	Гьамус , гъардшар , учву Аллагьдиина ва Дугъан хайирнан Гафниина аманат апІуразачву . Дугъхьан учву хъугъувалиин мюгькам апІуз ва Чан ужувлакк ккайидарихъди учвузра ирс тувуз удукьуру .
44020033	Узу учвухъди хъайиган , саринна я арс , я гъизил , я багьа палат ккун гъапІундарза .
44020034	Учвуз ужуди аьгъячвуз , йиз ва узухъди хъайидарин игьтияжар гьуркІуз гьаму йиз хилар кюмек гъахьнийиз .
44020035	Уз’ан удукьруси учвуз улупунза , узуси зегьмет зигури , саилариз кюмек апІури , учвура духьну ккунду . Агъа Исайин гафар кІваин апІинай , фицики Дугъу Чав дупна : « ГъадабгъубтІан тувуб хушбахтаварвал ву » .
44020036	Гьамци дупну , думу , кьамкьариина ис духьну , варидарихъди ккарагуру .
44020037	Варидари , ишури , дугълан хабар алдагъури , макар апІуйи ,
44020038	фицики дурар гизаф пашман духьнайи , иллагьки дугъан : « Сарун узу учвуз рякъидарчвуз » , кІуру гафариин . Хъасин дурари думу гимийихьна рякъюъ тІаънийи .
44021001	Дурарихьан жара духьну , учу гимийиъди дишди Кос , хъайигъан Родос кІуру островариина , хъа дилин Патара шагьриз гъафнийча .
44021002	Финикияйиз гъябгъру гими дабгну , дидиъ эъну , рякъюъ учІвча .
44021003	Киприн кафари терефнахъантина душну , учу Сирияйиз гъафича ва Тир шагьриъ дергча , фицики душваъ гимийиан гъагъар адагъну ккундийи .
44021004	Душваъ учуз ученикар гъидихъчуз ва дурарихъди саб гьяфта адапІча . Гирами Рюгьнан амриинди дурари Павелиз , Ерусалимдиз мягъян , кІури гъахьну .
44021005	Ич душваъ шлу вахт ккудубкІиган , учу дилин удучІвну , ич рякъ давам гъапІча . Ученикари , чпин хпарна веледар хъади , учу шагьриантина рякъюъ тІаънийи , хъа гьюлин гъирагъдихъна гъафиган , учу кьамкьариина ис духьну , ккарагнийча .
44021006	Дурарикан гьарурихъди , баркаллагь дупну , учу гимийиз за гъашича , хъа дурар чпин хулариз хътаку .
44021007	Учу , рякъ давам апІури , Тириан Птолемаида шагьриз гъафича ва душваъ гъардшар тебрик дапІну гъафи йигъ гьадрарихъди адапІча .
44021008	Хъайигъан рякъюъ учІвну , учу Къайсарияйиз гъафича ва Ерусалимди кадагънайи ургур гъардшикан сар вуйи Ужувлан хабар рабгъру Филипдин хулаъ дергча .
44021009	Дугъаз швуваз душну адру , пайгъамбарвалин гафар кайи юкьур риш айи .
44021010	Учу душваъ сакьюдар йигъар адаъхъан , дина Ягьудияйиан Агав кІуру пайгъамбар гъафнийи .
44021011	Учухьна дуфну , дугъу , Павелин чІул гъадабгъну , дидихъди чан ликарна хилар йитІну , гъапнийи : — Гирами Рюгьну гьамци дупна : « Ерусалимдин жугьдари му чІулин эйси магьа гьамци йитІиди ва аллагьсузарин хилиз тувди » .
44021012	Му гафар гъеерхьиган , учу ва душваъ айи адмийир вари Павелиз , Ерусалимдиз мягъян кІури , ккарагуз хъюгъча .
44021013	Гьадмуган Павели жаваб тувру : — Учву гьапІрачва ? Гьаз , ишури , йиз юкІв дар апІурачва ? Узу , йитІуб гъубзри , хъа гьацира Агъа Исайин ччвурнахъ Ерусалимдиъ йикІузра гьязур вуза .
44021014	Думу , учу кІурайибдихъинди илтІикІуз дархьиган , « Гъит Агъайин амур ибшри » , — пну , гъитча .
44021015	Гьадму йигъарихъан гьязур духьну Ерусалимдиз гъушча .
44021016	Къайсарияйиан сакьюдар ученикарра учухъди гъафнийи . Дурари учу ухдихъанмина ученик вуйи кипржви Мнасондихьна хъади гъафнийи . Учу гьадгъахь дергча .
44021017	Ерусалимдиз гъафиган , гъардшари учу хушниинди кьабул гъапІнийи .
44021018	Хъайигъан Павел учухъди Якьубдин хулаз гъафнийи . Душваъ вари хъугънайидарин аьхюдар уч духьнайи .
44021019	Павели , дурариз салам тувну , жугьуд дарударин арайиъ Аллагьди чан хилариинди гъапІу вари ляхнарикан хъайи-хъайиси ктибтуру .
44021020	Мидкан гъеебхьиган , дурари Аллагьдин ад апІуру ва Павелиз кІуру : — Гъардаш , увуз хъугъувалиина дуфнайи швнуд-сад агъзур жугьуд гъяркъюнвуз , амма дурар вари Къанун уьбхбан ижми терефкрарди ими .
44021021	Уву жугьуд дарударин арайиъ айи вари жугьдариз , дурари ихь аьдатар дюрюхри , веледарин суннат дарапІри , Мусайин къанунар кІули дурухри пну , аьгъювалар тувра , кІури , дурариз увкан деебхьна .
44021022	Гьаци вуйиган ухьу гьапІхьа . Дурариз , икибаштІан , уву гъюбкан ебхьиди .
44021023	Гьаддиз учу кІуруб апІин : ич арайиъ Аллагьдиз ху дапІнайи юкьур кас а .
44021024	Дурарихъди душну , марцц хьпан аьдат тамам апІин . Дурарихьан чпин кІулар ултІукъуз шлуганси , дурари гъапІу харжарин пул уву тув . Гьадмуган варидариз увкан кІурайиб гьякь дарувал ва увура къанундиз мютІюгъ шулайивал аьгъю хьибди .
44021025	Хъугъувалиина гъафи жугьуд дарударикан гъулхиш , дурариз учу , идолариз гъурбан гъапІу йикк , бугъмишди гъабкІибдин йикк дирипІри , ифи дурубхъри ва кьяппавал дарапІри пну , кагъаз хътапІунча .
44021026	Гьамци хъайигъан Павели , гьаму касар чахъди хъади душну , марцц хьпан аьдат тамам апІуру . Хъасин , марцц хьпан йигъар фила ккудуркІуруш ва дурарикан гьарурихъанди гъурбнар фила апІуруш , аьгъю апІбан бадали , Аллагьдин хулаз гъюру .
44021027	Аьдатниинди дерккнайи ургуд йигъ улдубчІвиган , Асияйиан вуйи жугьдариз думу Аллагьдин хулаъ ади рякъюру . Дурари халкьдик гъалабулугъ кипру ва , гьамци чІигъар апІури , думу дисуру :
44021028	— Израилин агьалйир ! Кюмекназ гъачай ! Му жви инсанар къанундиз , ихь халкьдиз ва ихь Аллагьдин хулаз къаршу вуди дих апІурайи кас ву . Мидихьна мугъу , Аллагьдин хулаз грекарра хъади дуфну , ихь гирами йишв чиркин гъапІну .
44021029	Дурариз , улихь йигъари шагьриъ дугъахъ Эфесдиан вуйи Трофим хъади гъяркъган , Павели думура Аллагьдин хулаз хъади дуфнайиси гьибгънайи .
44021030	Шагьриъ гъалабулугъ абхъру , варишварихъанди адмийир , жаргъури дуфну , уч хьуз хъюгъру . Дурари Павел , дидисну , гужназ Аллагьдин хул’ан адагъуру ва дишла раккнар хъяркьру .
44021031	Дурариз Павел йикІуз ккун гъабхьиган , кьушмарин аьхюрихьна , вари Ерусалимдик гъал кабхъна пну , хабар гъябгъюру .
44021032	Дугъу , эскрарна юзбашйир гъадагъну , гьадина гьяракат апІуру . Аьхюрна эскрар гъяркъиган , дурари Павел урччвувал дебккру .
44021033	Гьадмуган аьхюри , дуфну , думу дидисну , кьюриз думу зунжрари йитІуз буйругъ тувру ва гьерхру : — Му фуж ву ? Мугъу фу гъапІну ?
44021034	Халкьдин арайиан сари саб , тмунури саб кІури , чІигъар апІурайи . Дурарин гъугънагъян гъаври ахъуз даршиган , аьхюри Павел эскрарин йишваз гъахуз гъитру .
44021035	Павел умбрарихьна гъахиган , эскрари гьадлантина думу хилариинди гъахуру , гьаз гъапиш халкьдин гъварчну думу парчйир апІуб мумкин вуйи .
44021036	Дурари , дугъахъ хъергну : — Думу йивну йикІай ! — кІури , чІигъар апІурайи .
44021037	Эскрари чав гьадрарин йишваъ аърайиган , Павели кьушмарин аьхюрихьан гьерхру : — Увхьан гьерхуз хай шулин ? Дугъу жаваб тувру : — Увуз грек чІал аьгъявузки !
44021038	Дици вуш , багарихьди гъалабулугъ гъитІибккну , ичІи чюлиз юкьуд агъзур гъачгъар адау Египетжви уву вуна ?
44021039	Хъа Павели жаваб тувру : — Узу Киликияйиан вуйи жугьуд вуза , аьгъю Тарс шагьрин ватандаш вуза . Увкан миннат вуйиз , узухь халкьдихъди улхуз гъит .
44021040	Гьадмуган дугъу ихтияр тувру . Павелира , умбриина за духьну , халкьдиз хилин ишара апІуру . Хъа вари яваш гъашиган , думу жугьуд чІалниинди улхуз хъюгъру .
44022001	« Гъардшарна абйир , гьамус узу тахсиркар дарувалихъ хъебехъай » .
44022002	Павел чпихъди жугьуд чІалниинди улхуради деебхьну , дурар хъанара яваш шулу . Гьадмуган дугъу кІуру :
44022003	— Узу Киликияйиъ айи Тарсдиъ бабкан гъахьи жугьуд вуза , хъа узу мушваъ , гьаму шагьриъ тербияламиш гъашир вуза . Йиз мялим Гамалиили узу ихь абйирин къанунар дишди уьрхрурси тербияламиш гъапІну . Учву гъи фици вуш , узура гьаци кІваантІан Аллагьдин гъуллугъниин алди гъахьнийза .
44022004	Агъайин рякъюъди гъягъюрайидар йихури , жилар ва дишагьлийир дисури , дустагъ апІури гъахьнийза .
44022005	Мидкан аьхюну маллйирихьан ва кавхйирин мажлисдихьан шагьидвал апІуз шулу . Дамаскдиъ айи жугьуд дустариз вуйи кагъаз узухьна гьадрари тувунзухьна . Узура , душван хъугънайидар , рукьари йитІну , Ерусалимдиз духну , жаза гьадабтІуз , гьадина гъушунза .
44022006	Хъа рякъюъ , Дамаскдиз багахь шулайиган , лисун шулайи арайиъ саб дупну завариан узу зурба вуйи аквну ккаунзу .
44022007	Узу жил’ина алдакза , ва узуз гьамци кІурайи дих гъеебхьзуз : « Эй Саул ! Саул ! Уву Узухъ гьаз хъергнава ? »
44022008	Узу гьерхза : « Уву фуж вува , Агъа ? » Дугъу узуз жаваб туву : « Узу уву хъергнайи Назаретдиан вуйи Иса вуза » .
44022009	Узухъди хъайидариз акв гъябкънийи , хъа узухъди улхурайи дих дурари аннамиш гъапІундайи .
44022010	Гьадмуган узу гъапунза : « Узу гьапІну ккунду , Агъа ? » Агъайи узуз гъапунзуз : « Гъудужвну , Дамаскдиз гъарах , хъа душваъ , уву фу дапІну ккундуш , пидивуз » .
44022011	Узуз фукІа дярябкъди гъабшизуз , фицики зурба аквну кур гъапІнийзу . Гьаддиз узухъди хъайидари , йиз хил дибисну , Дамаскдиз гъахнийзу .
44022012	Ва магьа , Аллагь кІваин али ва къанунариз мютІюгълу , чакан вари жугьдар ужуди улхру Ананай кІуру касди ,
44022013	узухьна дуфну , гъапизуз : « Саул гъардаш ! Рябкъюри йихь ! » Гьамци гъапибси , узуз думу гъяркъзуз .
44022014	Хъа дугъу узуз гъапизузки : « Ихь абйирин Аллагьди Чан ният увуз аьгъю хьпан бадали , Гьякьлур рякъбан бадали ва Дугъан мелзналан дих ебхьбан бадали уву кадагъна .
44022015	Уву вари инсанарин улихь увуз гъябкъюбдинна гъеебхьубдин шагьид хьидива .
44022016	Гьаци вуйиган , уву фтиз ккилигурава ? Гъудужвну , штуан йихь , Агъа Исайихъ хъугъувалиинди яв гунгьарихьан марцц йихь » .
44022017	Узу Ерусалимдиз хътакиган , Аллагьдин хулаъ ккарагурайи вахтна , узуз аьжайибди саб гъябкъзуз .
44022018	Узуз гьамци кІурайи Иса гъяркъзуз : « Тяди Ерусалимдиан гъарах , фицики дурари Йиз гьякьнаан вуйи яв шагьидвал кьабул апІидар » .
44022019	Узу Дугъаз гъапиза : « Я Агъа , дурариз , узу фици Увухъ хъугърайи адмийир дустагъ апІури , урччвури гъахьнуш , аьгъя .
44022020	Яв шагьид Стефандин ифи удубзруганра , думу ляхниин рази духьну , дугъаз йивурайидарин палтар уьрхюри , гъаравлиъ гъахьунза » .
44022021	Гьадмуган Агъайи узуз гъапи : « Гъарах , Узу уву ярхлариз , жугьуд дарударихьна гьаъразаву » .
44022022	Гьамусдиз дурар Павелихъ хъпехъури айи , хъа му гафар гъеерхьиган , чІигъар апІуз хъюгъру : — Думу йивну йикІай ! Думу дюн’яйиин яшамиш хьуз лайикь дар !
44022023	Дурари , чІигъар апІури , чпин палтар хътитури , завуз бишируг гатІабхьуйи . Гьамци дурари чпин хъял улупуйи .
44022024	Кьушмарин аьхюри Павел , эскрарин йишваз духну , дугъкан дицдар чІигъар гьаз апІураш , аьгъю апІбан бадали , гъирмажи урччвуз буйругъ тувру .
44022025	Хъа Павел урччвбан бадали йитІурайиган , дугъу гьадушвахь хьайи юзбашийихьан гьерхру : — Суд дарапІди , Римдин ватандаш урччвуз ихтияр анчвуз ?
44022026	Му гафар гъеерхьиган , юзбашийи , кьушмарин аьхюрихьна душну , кІуру : « Уву гьапІрава ? Му кас Римдин ватандаш ву ! »
44022027	Кьушмарин аьхюри , Павелихьна дуфну , гьерхру : — Йипа , уву дугъридан Римдин ватандаш вуна ? — Ав , — пну , жаваб туву Павели .
44022028	Кьушмарин аьхюри гьадмуган : — Узу гьаму ватандаш’вал аьхю пуларихъ гъадабгъунза , — гъапи . Хъа Павели кІуруки : — Хъа узу гьадму ватандаш вуди бабкан гъахьунза .
44022029	Павелихьан силис гъадабгъуз ккайидар дугъхьан дишлади гьудучІву . Чав Римдин ватандаш зунжрари йитІувал аьгъю гъабшиган , кьушмарин аьхюризра гучІ гъабхьнийи .
44022030	Хъайигъан кьушмарин аьхюри , жугьдари Павелик фу тахсир кипраш , якьинди аьгъю апІбан бадали , аьхюну маллйиризна вари аьхю суддиз уч хьуз буйругъ тувру . Павелилан зунжрар алдагъну , думу дурарин улихь дерккру .
44023001	Аьхю суддиъ айи диванбегйириз дилигну , Павели кІуру : — Йиз гъардшар ! Гъийин йигъ’инакьан узу Аллагьдин улихь намусниинди яшамиш гъахьунза .
44023002	Му гафар гъеерхьиган , маллйирин аьхюр Ананайи , гъваларихъ хъайидариз , Павелин мучІмучІихъан тувай пну , буйругъ тувру .
44023003	Хъа Павели дугъаз кІуру : — Увузра Аллагьди йивидивуз , дабснайи цал ! Мушв’ин Къанундиинди йиз диван апІуз деънайир вува , хъа уву , Къанун чІюбгъюри , узуз йивуз алаурава .
44023004	Дугъан гъваларихъ хъайидари Павелиз гъапи : — Аьхюну маллайиз гьацдар гафар кІурава ?
44023005	Павели : — Гъардшар ! Узуз думу аьхюну малла вуйиваликан аьгъдайзуз . Фицики дибикІна : « Яв халкьдин гьюкумдриз пис гафар мапІан » .
44023006	Павелиз душваъ уч духьнайидарикан садар саддукйир , тмундар фарисйир вуйиб аьгъю гъабшиган , дугъу зарбди кІуру : — Гъардшар ! Узу фарисейин бай фарисей вуза ! Хъа суддиз узу , гъачІидар чІиви хьпак йиз умуд ка кІури , духназу .
44023007	Дугъу гьамци гъапиган , фарисйиринна саддукйирин арайиъ гьюжат абхъру ва дурар кьюб йишваз пай шулу .
44023008	Фицики саддукйири я гъачІир чІиви хьувал , я малайикар , я рюгьяр айидар дар , хъа фарисйири гьадрар вари айидар ву , кІури шуйи .
44023009	Варидари чІигъар апІуз хъюгънийи , хъа фарисйирикан сакьюдар аьлимари , гьамци кІури , гьюжат апІуз хъюгъру : « Учуз му касдик саб чІуру фикирра бихъурадарчуз . Белки рюгь , ясана малайик дугъахъди гъулхнушул ? »
44023010	Гьюжатар артухъ шулайиган , дурари Павел парчйир дарапІри пну , кьушмарин аьхюри , эскрариз , душну , думу дураригъян гъядягъну , эскрарин йишваз гъахуз буйругъ тувру .
44023011	Хъайишван Агъайи , Павелин улихьна ачмиш духьну , кІуру : — ГучІ мапІан , Павел , фицики уву Узкан Ерусалимдиъ фици шагьидвал гъапІнуш , Римдиъра гьаци шагьидвал апІидива .
44023012	Йигъ улубкьуради , жугьдари чпин арайиъ Павел дарчІикьан гагьди , дирипІри ва дурубхъри гъузуз ху апІуру .
44023013	Ху гъапІдарин кьадар ягъчІвур кастІан артухъ вуйи .
44023014	Дурари , аьхюну маллйирин ва кавхйирин багахьна душну , гьамци кІуру : — Учу , Павел йивну йикІайиз , дирипІри ва дурубхъри гъузарча пну , ху дапІнача .
44023015	Гьаци вуйиган , учву ва аьхю судди , думу ичв улихьна хруси , кьушмарин аьхюрикан , Павелин месэла хъана айибтІан гьякьлуди ахтармиш апІуз ккундучуз кІури , тІалаб апІинай . Хъа учу думу мина гъюру рякъюъ йикІуз ккеъдича .
44023016	Гьаму кьастнакан Павелин худлиз ебхьуру . Дугъу , эскрарин йишваз дуфну , дидкан Павелиз хабар апІуру .
44023017	Гьадмуган Павели , юзбашйирикан сариз , чахьна дих дапІну , кІуру : — Гьаму живан кьушмарин аьхюрихьна гъайих , мугъаз аьхюрикна кІуру саб хабар аьгъя .
44023018	Дугъура , живан кьушмарин аьхюрихьна духну , кІуру : — Дустагъдиъ айи Павели , узуз чахьна дих дапІну , гьаму живан увухьна гъахуз тІалаб гъапІну , гьаз гъапиш мугъаз увуз фу-вуш пуз ккунди а .
44023019	Кьушмарин аьхюри , живандин хил дибисну , гъирагъдиз гьадаъну , гьерхру : — Увуз фу пуз ккунди авуз ?
44023020	Дугъу жаваб туву : — Жугьдариз , дугъан месэла хъана айибтІан гьякьлуди ахтармиш апІуз ккундучуз кІури , увкан закур Павел аьхю суддиз хувал ккун апІуз йикьрар дапІна .
44023021	Дурарихъ мехъебехъан , гьаз гъапиш дугъаз ягъчІвур касдилан зиина адмийир ккеъна . Дурари , думу дарчІикьан гагьди , дирипІуз ва дурубхъуз ху дапІна . Дурар гьамус , гьаци апІуз , яв разивализ ккилигура .
44023022	Кьушмарин аьхюрира : — Уву узуз ктибтубдикан саризкьан макІан — пну , живан деетуру .
44023023	Хъасин дугъу , чан кьюр юзбашийиз дих дапІну , кІуру : — Къайсарияйиз гъягъюз кьюдварж эскер , ургцІур гьяйвнарин эскрар , кьюдварж ярхи жидйир хьайи эскрар хябяхъдин сяаьт урчІвубдиз гьязур апІинай .
44023024	Гьацира , Павел гьякимдар Феликсдихьна гъахбан бадали , гьяйвнарра гьязур апІинай .
44023025	Хъа дугъу гьамцдар гафар кайи кагъаз гъибикІнийи :
44023026	— Яв аьхювал гьякимдар Феликс ! Узу , Клавдий Лисийи , увуз саламар хътаураза .
44023027	Гьаму кас жугьдари дидисну йикІуз цІибтІан имдайи , хъа узу , думу Римдин ватандаш вуйиб аьгъю дубхьну , думу гъюрхюнза .
44023028	Думу тахсиркар апІбан себеб аьгъю апІуз ккунди , узу думу суддиз гъахунза .
44023029	Лигуруш , дугъак кирчрайи вари тахсрар дурарин чпин хусуси къанунарихъди аьлакьалудар вуйи , хъа думу йикІуз вая дустагъ апІуз лайикь вуйи саб тахсирра дугъак ктар .
44023030	Хъа му касдиз къаршу вуди чІуру кьастар дапІнайиваликан узуз гъапиган , узу думу дишлади увухьна хътаунза ва думу тахсир апІурайидариз чпин дугъак кирчрайи багьнийир яв улихь ачухъ апІуз буйругъра тувунза . Сагъ ишриву !
44023031	Эскрарира , дугъан буйругъ тамам дапІну , Павел гьадму йигъан хябяхъдиз Антипатридайиз гъахуру .
44023032	Хъайигъан гьяйвнарин эскрар , Павелра хъади , Къайсарияйиз рякъюъ учІвру , хъа миди вуйи эскрар чпин йишваз хътакуру .
44023033	Къайсарияйиз гъафиси , Павелихъ хъайи гъаравлари кагъаз гьюкумдрихьна гъабхуру ва Павел дугъан хилиз тувру .
44023034	Хъа Феликсди , кагъаз дурхну , Павел фуну юрднаан вуш , гьерхру . Думу Киликияйиан вуйиб аьгъю гъабшиган ,
44023035	Феликсди Павелиз кІуру : — Узу увухъ , уву тахсиркар апІурайидар гъафиган , хъпехъидиза . Ва Павел Гьироддин дараматдиъ гъаравликкди уьрхюз буйругъ тувру .
44024001	Хьуд йигълан , сакьюдар кавхйир ва Тертулл кІуру аьрзачи хъади , аьхюну малла Ананай гъюру ва гьюкумдрин улихь Павелиз къаршу вуди дугъан тахсрар ктухуру .
44024002	Чаз дих гъапІиган , Тертулли , Павел тахсирламиш апІури , гьамци кІуру :
44024003	— Аьхю вуйи Феликс , гизаф вахтнан мясляаьт ва халкьдин ужуб дуланажагъ айивалиинди учу увуз буржлу вуча ва му учу разивалиинди кьабул апІурача .
44024004	Хъа уву артухъ инжик дарапІбан бадали , увуз хас вуйи сабурлувалиинди ич жикъи вуйи аьрзайихъ хъпехъуб ккун апІурача .
44024005	Фицики учу му кас мясляаьт чІюбгърур , вари дюн’яйиъ жугьдарин арайиъ гъалабулугъар гъитІирккурайир ва назаретлу кучІлин диндин кІул вуйивал ачухъ гъапІунча .
44024006	МитІланра гъайри , дугъаз Аллагьдин хал чиркин апІуз ккун гъабхьну , хъа учу думу гъидисунча .
44024008	Дугъхьан силис гъадабгъну , учу дугъак кирчрайи тахсрар увхьан аьгъю апІуз хьибдивухьан .
44024009	Вари жугьдари , мурар вари гьякьяр ву кІури , Тертуллин гафар тасдикь апІуру .
44024010	Гьякимдари , ишара дапІну , чаз улхуз ихтияр тувиган , Павели кІуру : — Уву гизаф йисари гьаму халкьдин гьякимвал апІурайивал аьгъяди , узу шадвалиинди узук кирчрайи тахсрар дюз дарувал улупидиза .
44024011	Увхьан ахтармиш апІуз шулвухьанки , узу Ерусалимдиз икрам апІуз гъафи вахтнахъанмина йицІикьюд йигътІан артухъ гъабхьундар .
44024012	Гьаму вахтнан айитІ узу Аллагьдин хулаъ шлихъдикІа я гьюжатар апІури , я мистаъ , я шагьрин жара йишваъ халкьдик гъал кипри гъяркъю кас адар .
44024013	Ва гьамусра дурарихьан чпи узук кирчрайи тахсрар тасдикь апІуз шули адар .
44024014	Хъа узу гардандиъ бисуразаки , дурари кучІал дин вуди гьисаб апІурайи БикІубдин бинайиин алди йиз абйирин Аллагьдиз гъуллугъ апІураза . Узу Къанундиъ улупнайи гьарсабдихъ ва Пайгъамбрарин китабариъ дидикІнайидарихъ хъугъраза .
44024015	Ва , дураринси , йизра Аллагьди гьам гьякьлу , гьамсана гьякьсуз касар , гъачІихъан , чІиви апІбак умуд кайиз .
44024016	Гьаддиз Аллагьдин ва инсанарин улихь йиз намус марцци хьпан бадали , узхьан шлукьан чарйир зигураза .
44024017	Гизаф йисар улдучІвхъан , узу , йиз халкьдин арайиъ садакьа ва гъурбнар апІуз Ерусалимдиз хъадакну гъафунза .
44024018	Дупну ккундуки , узу марцц апІру аьдатра тамам апІури , дурариз Аллагьдин хулаъ гъяркъюнзу . Узу халкьдик гъалабулугъ кипри гъахьундарза .
44024019	Мушваъ , эгер узуз къаршуди кІуруб аш , Асияйиан вуйи жугьдарра яв улихьна дуфну ккундийи .
44024020	Ясана гьамусяаьт мушваъ айидари , узу Ерусалимдиъ аьхю суддин улихь дерккиган , узук фицдар тахсрар кирчнуш , гъит йипри .
44024021	Дурарихьан пуз шлуб ялгъуз гьамутІан дар : дурарин кьялаъ дийигъну , узу : « Узу гъачІидар чІиви хьпахъ хъугъра кІури , гъи учву йиз диван апІурачва » , — пну , чІигъ гъапІунза .
44024022	Гьадмуган Агъайин рякъ ужуди аьгъю Феликсди , диван апІувал дебккну , гьамци гъапи : — Узу яв ляхниз кьушмарин аьхюр Лисий гъафи вахтна лигидиза .
44024023	Дугъу юзбашийиз Павелиин ул алди гъитуб ва саризра дугъахьна гъюз ва дугъан ярар-дустариз дугъан гъайгъушнаъ хьуз гъадагъа дарапІуб буйругъ тувру .
44024024	Сакьюдар йигъарилан Феликс , чан жугьуд шив Друзиллара хъади дуфну , Павел хуз гъитну , Месигь Исайин хъугъваликан вуйи дугъан улхбарихъ хъпехъуру .
44024025	Хъа Павел гьякьваликан , сабурлуваликан ва аьхирзамандихъан шлу дивандикан улхуз хъюгъиган , Феликсдиз гучІ шулу ва кІуру : « Гьелелиг гъарах . Хъа вахт гъабшиган , дих апІидизавуз » .
44024026	Павели чав деетузди пул тувур , кІури , Феликсдин миж кайи . Гьаддиз дугъу кми-кмиди Павелиз чахьна дих апІури ва дугъахъди сюгьбатар гъахури гъахьну .
44024027	Кьюд йис улдучІвхъан , Феликсдин йишв’ин Порций Фест дерккнийи . Жугьдар рази ктаури , Феликсди Павел дустагъдиъ итнийи .
44025001	Фест гьякимдар духьну шубуд йигълан , думу Къайсарияйиан Ерусалимдиз гъягъюру .
44025002	Аьхюну маллйири ва жугьдарин садпи агьлари дугъан улихь Павелин тахсрар ктухуру .
44025003	Дурари , гьамци гъапІиш , ужу хьибди , кІури , Павел Ерусалимдиз гьауб Фестдикан тІалаб апІуру , фицики дурариз думу рякъюъ йикІуз ккунди айи .
44025004	Фестди дурариз , Павел Къайсарияйиъ мюгькамди уьрхюра ва багарихьди учв дина гъягъюрза , кІури , жаваб тувру .
44025005	— Гъит ичв аьхюдарикан сакьюдар узухъди гъюри , — гъапи дугъу , — ва думу касдик тахсир каш , гьадушваъ тахсиркар апІри .
44025006	Фест дурарихъди ургуд-йицІуд йигъан гъузру . Къайсарияйиз хътакиган , Фестди , диванбегийин йишв’ин деъну , Павел дина хуз буйругъ тувру .
44025007	Хъа думу гъахиган , Ерусалимдиан гъафи жугьдари , Павел кьялаъ тІаъну , дугъак гизаф аьхю тахсрар кирчру , амма дурарихьан мурар усбат апІуз гъахьундар .
44025008	Павели : « Узу жугьдарин къанундиз , Аллагьдин хулаз , я Римдин паччагьдиз къаршу ляхин гъапІундарза » , — кІури , учв дурарихьан уьрхюри гъахьну .
44025009	Хъа Фест жугьдар рази апІуз чалишмиш шули гъахьну ва гьаддиз Павелиз гьамциб суал тувру : — Увуз , Ерусалимдиз душну , гьадушваъ , увук кирчрайи тахсрариз лигну , узу яв диван дапІну ккундунуз ?
44025010	Павели жаваб тувру : — Узу гьамусяаьт йиз диван дапІну ккуни Римдин паччагьдин дивандин улихь дийигъназа . Узу жугьдариз саб чІуру ляхинра гъапІундарза , му увуз лап ужуди аьгъявуз .
44025011	Эгер узу гьякь дарш ва йикІбаз лайикь вуйи ляхин гъапІнуш , узу дидккан кІул ккадабгъури адарза . Хъа гьаму касари , йиз тахсир адарди , узук тахсрар кирчраш , узу шлихьанкІа дурарин хилиз тувуз хьибдар . Узу йиз диван Римдин паччагьди апІуб ккун апІураза .
44025012	Мажлисдихъди мясляаьт дапІну , Фестди жаваб туву : — Уву яв диван Римдин паччагьди апІуб ккун гъапІунва , гьаддиз Римдин паччагьдихьна гъягъидива .
44025013	Сакьюдар йигъарилан паччагь Агриппа , Вереникара хъади , Фест тебрик апІбан бадали , Къайсарияйиз гъюру .
44025014	Дурари душваъ адау сакьюдар йигъарин арайиъ Фестди паччагьдиз Павелин месэлайикан , гьамци кІури , ктибтуру : — Мушваъ Феликсди дустагъ дапІну гъитнайи сар кас а .
44025015	Узу Ерусалимдиъ айиган , дугъак тахсрар кирчри , жугьдарин аьхюну маллйирина кавхйири дугъан диван апІуб тІалаб гъапІнийи .
44025016	Хъа узу , тахсир илипурайириз , тахсрар кирчрайидарихьди машна-машди дяркъну , учв уьрхюз мумкинвал тутрувди , думу аьжализ тувуб римлуйирин аьдат дар , гъапунза .
44025017	Гьаддиз , гьадму жугьдар мина гъафиган , узу ляхин кьаназ илдидипди , хъайигъан диванбегийин йишв’ин деъну , гьадму кас дина хуз буйругъ тувунза .
44025018	Думу тахсирламиш апІурайидар гъудужвну гъулхиган , дурарихьан узу ккилигурайи гьич саб тахсирра пуз гъабхьундар .
44025019	Дурари дугъахъди чпин диндикан ва гьапІрур-вуш сар дукІнайи Исайикан гьюжатар апІури гъахьну . Павели , думу чІивир ву , кІурира тасдикь апІурайи .
44025020	Му ляхниз фици лигуруш аьгъдарди , узу Павелихьан , Ерусалимдиз душну , гьадушваъ яв диван дапІну ккундунуз , пну , гьерхунза .
44025021	Хъа Павели чан месэла Римдин паччагь Августди гьял апІуб тІалаб апІбаз лигну , узуз думу Римдин паччагьдихьна гьауз мумкинвал хьайиз , Къайсарияйиъ гъаравликк гъитуз буйругъ тувунза .
44025022	Агриппайи Фестдиз : « Узузра гьадму касдихъ хъпехъуз ккунди азуз » , — гъапиган , Фестди : « Закур уву дугъахъ хъпехъидива » , — пну , жаваб тувру .
44025023	Хъайигъан , Агриппана Вереника гизаф дамахлуди дуфну , кьушмарин аьхюдарихъдина шагьрин адлу агьалйирихъди диванханайиъ учІвиган , Фестди Павел хуз буйругъ тувру .
44025024	Хъасин Фестди кІуру : — Агриппа паччагь ва вари мушваъ айи агьлар ! Учвуз Ерусалимдиъ ва гьамушваъ чакан вари жугьдарин жямяаьтди аьрзар апІурайи гьаму кас рякъюрачвуз . Дурари , му кас яшамиш духьну ккундар , кІури , чІигъар апІури гъахьну .
44025025	Хъа узу , думу йивну йикІуз лайикьлу вуйи гьич саб тахсир ктар , кІури , гьисаб апІураза . Хъа дугъу чан диван Римдин паччагьди апІуб тІалаб гъапІиган , узу думу дугъахьна гьауб кьатІъ гъапІунза .
44025026	Хъа узу Римдин паччагьдиз якьинди фу бикІурушра аьгъдруган , гьаддиз думу ичв варидарин улихьна , иллагьки , паччагь Агриппа , яв улихьна хуб буйругъ тувунза . Учву дугъан ляхин ахтармиш апІбалан кьяляхъ , узу Римдин паччагьдиз му ляхникан фу бикІуруш ачухъ шул .
44025027	Фицики дустагъ дапІнайи касдин тахсир фтиъ аш , улулупди , гьауб фагьумсуз ляхинси гьибгъразуз .
44026001	Гьадмуган Агриппайи Павелиз кІуру : — Гьамус увхьан улхуз шулвухьан . Павелира , чан хил за дапІну , чан тахсир адруваликан пуз хъюгъру :
44026002	— Агриппа паччагь ! Жугьдари узук кирчрайи вари тахсрарихьан яв улихь жвув уьрхюб аьхю бахт вуди гьисаб апІураза .
44026003	Фицики уву жугьдарин вари аьдатарихъди ва гьюжат али месэлйирихъди таниш вува . Гьаддиз увкан узухъ сабурниинди хъпехъуб тІалаб апІурза .
44026004	Вари жугьдариз , фици узу жигьил вахтнахъанмина йиз халкьдин арайиъ , хъасин Ерусалимдиъ яшамиш шули гъахьнуш , аьгъя .
44026005	Дурариз узу ухдихъанмина аьгъя ва , чпиз ккун гъабхьиш , дурарихьан узу фарисей вуди хьуваликан ва ихь диндиз тялукь вуйи ижми саягънан уьмур хъапІри хьуваликан шагьидвал апІуз шулу .
44026006	Гьамус узу , Аллагьди ихь абйириз туву гафнак умуд кивбаз лигну ,
44026007	йигъ-йишвди Аллагьдиз гъуллугъ апІури , ич йицІикьюб тухми думу гаф тамам хьпак умуд кивбаз лигну , суддин улихь дийигъназа . Магьа гьаму умудназ лигну , Агриппа паччагь , жугьдари узу тахсиркар апІура .
44026008	Уву , Аллагьдихьан гъачІидар чІиви апІуз хьуб мумкин дарубси гьисаб апІурана ?
44026009	Сифтейиан узура , Назаретдиан вуйи Исайин гафназ къаршу вуйи гизаф ляхнар апІуб лазим ву , кІури , гьисаб апІуйза .
44026010	Узу гьадрар вари Ерусалимдиъ апІурийза . Мидкан аьхюну маллйирихьан гьюкум гъадабгъну , аьхючІвеъ Исайихъ хъугърайидар дустагъдиъ ирчунза . Хъа Исайин ученикар йивну йихру вахтна , узу мид’ин рази шуйза .
44026011	Узу дурар вари мистариъ , дурарихьди чпин хъугъувал батІул апІуз гъитуз чалишмиш шули , жаза туври гъахьнийза . Дурарихьна йиз даккнишин гьадмукьан гъатиб вуйики , узу дурарихъ хъергуз жара шагьраризра кмиди гъягъюйза .
44026012	Гьациб кьаст ади узу сабан , аьхюну маллйирин гьюкум ва табшуругъар хьади , Дамаскдиз гъушнийза .
44026013	Лисун шулайи вахтна , узу рякъюъ айиган , ригъдинтІан гужли аквну , завариан гъюри , узуна узухъ хъайидар ккаънийи .
44026014	Учу вари жил’ина алдакчу , ва узуз узухъди жугьуд чІалниинди улхурайи гьамциб дих гъеебхьзуз : « Эй Саул , Саул ! Уву Узухъ гьаз хъергнава ? Аллагьдиз къаршу гъудужвну , жвуваз писвал апІурава » .
44026015	Хъа узу : « Уву фуж вува , Агъа ? » — пну , гьерхза . Ва Агъайи узуз жаваб туву : « Узу уву хъергнайи Иса вуза .
44026016	Ликриина гъудужв . Гьеле увуз гъябкъюб гъубзри , хъа Узу увуз улупуз ккимбубдинра шагьид шлу , Йиз гъуллугъчиди дерккуз увухьна ачухъ духьназа .
44026017	Узу уву яв халкьдихьан уьрхидиза ва жугьуд дарударихьна гьаъдизаву . Хъа дурарихьанра увуз зарар тувуз хьибдар .
44026018	Уву дурарин улар арццну , дурар мучІушнахьан аквнахьна , иблисдин гьюкмиккан Аллагьдихьна хидива . Дурарихьан гьамци чпин гунгьарилан хил алдабгъувал ва Узухъ хъугъбиинди Аллагьдин терефназ гъафидарин арайиъ чпиз йишв гъазанмиш апІуз хьибди » .
44026019	Гьаци вуйиган , паччагь Агриппа , узхьан аьршарин амрихъ хъпебехъди гъузуз гъабхьундарзухьан .
44026020	Хъа Дамаскдиъ , гьацира Ерусалимдиъ ва вари уьлкейиъ , хъасин жугьуд дарударин арайиъра , дурари , чпин тахсрар гардандиъ дидисну , Аллагьдихьинди илдицбан бадали ва чпин ляхнариинди му тасдикь апІбан бадали , аьгъювалар улупуз хъюгъюнза .
44026021	Гьамдин кІуллан жугьдариз , узу Аллагьдин хулаъ айи вахтна , дидисну йикІуз ккун гъабхьну .
44026022	Хъа Аллагьди узуз , гъийин йигъазкьан кюмек апІура . Дугъан кюмекниинди узу гъи , бицІидариз ва аьхюдариз шагьидвал апІури , пайгъамбрари ва Мусайи гьаци хьибди гъапибдилан гъайри , фукІара жара артухъуб гъапундарза .
44026023	Месигь йикІиди ва гъийихдарикан сарпирди , гъачІихъан , чІиви хьиди , ва Дугъу гьам жугьдариз , гьамсана жара халкьариз акв хибди .
44026024	Павел учв уьрхюз улхури имиди , Фестди зарб сесниинди : — Павел , уву деллур вува ! Аьхю зигьимлували уву аькьвлиан адаънаву ! — кІуру .
44026025	— Узу деллур дарза , гизаф гьюрматлу Фест , — жаваб туву Павели . — Узу кІурайиб гьякьлуб ва фагьумлуб вуйиз .
44026026	Паччагь Агриппайиз мидкан аьгъя ва узу дугъахъди ачухъди кІураза . Узу фикир апІуразаки , дугъу йиз вари гафариз фикир тутрувди гъидрибтур , фицики мурар вари гизафдариз рякъюри гъашидар ву .
44026027	Паччагь Агриппа ! Уву пайгъамбрарихъ хъугъурна ? Уву хъугърайиб аьгъязуз .
44026028	Гьадмуган Агриппайи Павелиз кІуру : — Уву , узу гьамци рягьятди Исайихъ хъугърур хьуз шул кІури , фикир апІурана ?
44026029	— Рягьятди вуш вая читинди вуш , му метлеблу дар , — жаваб туву Павели . — Неинки уву , хъа гъи узухъ хъпехъурайидар вари узусдар хьузди , амма зунжрар алдарди , Аллагьдиз ккарагураза .
44026030	Гьадмуган паччагь , гьякимдар Фест , Вереника ва дурарихъди деънайидар вари гъудужвуру .
44026031	Диванханайиан удучІвну , чпи-чпихъди гьамци улхуру : — Му касди йикІбаз вая дустагъ апІбаз лайикьлу вуйи саб чІуру ляхинра дапІнадар .
44026032	Агриппайи Фестдиз гъапи : — Му кас , эгер дугъу Римдин паччагьдин улихь жаваб тувуз ккун дапІнадайиш , азад апІузра шуйи .
44027001	Учу гимийиъди Италияйиз сирнав апІбанди гъашиган , Павелна сакьюдар жара дидиснайидар Римдин паччагьдин кьушмариан вуйи Юлий кІуру юзбашийихьна тувнийи .
44027002	Учу Адрамития шагьриъ , Асияйин гъирагъарихъна гъябгъюрайи гимийиъ эъну , рякъюъ учІвча . Учухъди Фессалоникайиан вуйи македонжви Аристархра хъайи .
44027003	Хъайигъан учу Сайдайиъ гимийиан эдеъча , ва Юлийи , Павелиз чан дустарихьна гъягъюз ихтияр тувну , ужуб ляхин гъапІну . Дустарра дугъан гъайгъушнаъ шулу .
44027004	Сайдайиан удучІвну , Киприхьан кьиблайихъинди сирнав гъапІча , гьаз гъапиш учу микІлаз къаршуди гъягъюри гъахьнийча .
44027005	Киликияйинна Памфилияйин гъирагъарихъантина сирнав дапІну , Ликия уьлкейин Мира кІуру шагьриз гъафича .
44027006	Душваъ юзбашийи , Италияйиз гъябгъюрайи Александрияйиан вуйи гими дабгну , учу дидиъ иту .
44027007	Учу гьюлилан явашди садшвнуд йигъан гъягъюри гъашича . МикІ ич гъаншаризди хъивнади хьпаз лигну , учу гуж-балайиинди Книд шагьриз хъуркьча . Ва , улихь гъягъюрайи терефназди гими хъапІуз даршиди , Салмона кІакІнахьан ярхла даршули , Крит островдихъан кьибла терефназди гъушча .
44027008	Гуж-балайиинди учу Ласея шагьрихьан ярхла дарди , Гимйир дийигъру „ ХатІасуз “ кІурушвахьна гъафича .
44027009	Гизаф вахт зяя гъабхьнийи , ва сарун гими хъапІуб хатІалу дубхьнайи , фицики думугандиз жугьдарин ушварин йигъар улдучІвнийи .
44027010	Павели дурариз гъапнийи : « Узухъ хъебехъай ! Узуз рябкъюразузки , ихь сирнав бедбахтвалихъна гъюрайиб . Гимийиъ айи гъагъра , гимира пуч хьиди , хъа ухьура йихуб мумкин ву » .
44027011	Хъа юзбаши , Павелихъ хъпебехъди , гими хъапІрурихъна дидин эйсийихъ хъпехъну .
44027012	Гимйир дийигъру „ ХатІасуз “ кІурушв кьюрд адапІуз хай даруб вуди хьпаз лигну , гизафдари , душваъ дедребккди гимйир дийигъру Финик кІурушваз рукьуз чалишмиш хьпан ва душваъ кьюрд адапІбан бадали , сирнав апІуз кьаст гъапІнийи . Финик Критдиин али кьибла-ригъалабхъру ва кафари-ригъалабхъру микІариз къаршу йишв вуйи .
44027013	Кьиблайихъанди пучІу микІ хъивиган , му чпиз ккуниси гъабхьну кІури , фикир дапІну , гимичйири , гими дебккру гъагъи гъармах за дапІну , Критдин гъирагъдихьантина сирнав апІуру .
44027014	Хъа саб бицІи арайилан островдилан « кафари-ригъгьудубчІвру » кІуру кьувватлу микІ утІубччвуру .
44027015	Гимийихьан микІлаз къаршу гъябгъюз шуладайи . Гьаддиз учу гагь му , гагь тму терефназ гатІахьури гъахьну .
44027016	Учу Клавда кІуру саб бицІи островдин гъвалхъан гатІахьчу ва саб гуж-балайиинди гимийихъ хъайи лютке кибтІну мюгькам гъапІча .
44027017	Думу гимийиина за дапІну , гимийин кІанкканмина тІилар ккадагъну , кибтІну , мюгькам гъапІча . Сирт кІуру гъумран гъирагъдин багахь исчІли йишв’ин гими алабсур кІури , гучІури , аьхюну елкан ис гъапІнийи . Хъана гими микІлу гъабхуз хъюбгънийи .
44027018	Хъайигъан микІ гужалди хъивган , гимийиан гъагъар гатІахьуз хъюгъю .
44027019	Хъа шубудпи йигъан дурари гьюлиз гимийин алатарра кмиди гатІахьу .
44027020	Гизаф йигъари я ригъ , я хядар дярякъри гъахьнийи . Хъа зурба тІурфан ккудудубкІрайиган , учу ккадархьур кІуру умуд марцциди ктабтІнийич .
44027021	Сарикьан фукІа дирипІри хайлин йигъар вуйи . Гьадмуган Павели гъудужвну гъапи : — Эй инсанар , учву узухъ хъебехъну ккундийи ва Критдиан удучІвну ккундайи . Гьаци гъапІнийиш , му балйир ва зарарар хьидайи .
44027022	Хъа узу учвуз ичв юкІвар ижми апІуз дих апІураза , гьаз гъапиш учвкан сар касра йикІидар , анжагъ гими пуч хьибди .
44027023	Фицики сан узуз , узу Чанур вуйи ва узу Чаз гъуллугъ апІурайи Аллагьдин малайикди гьамци гъапунзуз :
44027024	« ГучІ мапІан , Павел . Уву Римдин паччагьдин улихь дийигъну ккунду ва , гьаддиз , Аллагьди увухъди гимийиъ айидар вари сагъ-саламатди уьрхюз гаф тувра » .
44027025	Гьаци вуйиган , гучІ мапІанай , дустар , фицики узу Аллагьдихъ ва узуз гъапидар вари кІулиз удучІвбахъ хъугъраза .
44027026	Ухьу саб островдиина гатІахьиди .
44027027	ЙицІиюкьудпи йишв улубкьиган , микІлу учу Адриатик гьюлилан гъахурайчу . ГьацІишвар шулайи вахтна гимичйириз багарихь жил хьайивал гьугъубжвнийи .
44027028	Гьюлин деринвал гъеебциган , думу ягъчІвур метрйихьнакьан вуди гъабхьнийи . СабцІиб вахтналан хъана гъеебциган , деринвал гьамус сумчІур метрйихьнакьан дубхьнайи .
44027029	Гими гъарзариин алабсуз гучІури , гимичйири гимийин кьяляхъ йишвлан юкьуб гъагъи гъармах ккирчну , хъа йигъ ухди улубкьри пну , ккарагуз хъюгънийи .
44027030	Гимичйири , гимийиан гьергуз ккунди , гъагъи гъармахар гимийин улихь йишвлан ирчру аьмлар апІури , гьюл’ина лютке илипуру .
44027031	Хъа Павели юзбашийизна эскрариз гъапи : — Эгер дурар гимийиъ гъудрузиш , учву ккадархьидарчву .
44027032	Гьаци гъапиган , эскрари люткейин тІилар кьатІар апІуру ва думу гьюлиъ абхъру .
44027033	Йигъ хьайиз улихьна Павели , гьамци кІури , варидарихьди уьл ипІуз гъитру : — Ихь ккадархьбаз ккилигури гъи йицІиюкьудпи йигъ вуйихь , хъа учву вари гьаму йигъари фукІа дипІнадарчва .
44027034	Гьаддиз учвкан фукІа-мукІа ипІуб ккун апІураза , му ичв уьмур уьбхбаз кюмек хьибди . Учву , кІуллан саб чІаркьан алдадабхъди , сагъ-саламатди гъуздичва .
44027035	Гьамци дупну , дугъу уьл гъадабгъну , варидарин улихь Аллагьдиз чухсагъул дупну , кудубтІну , ипІуз хъюгъру .
44027036	Варидарик юкІв кубчІвну , дурарира уьл ипІуз хъюгъру .
44027037	Гимийиъ вари 276 кас айи .
44027038	Варидари тухъ хьайиз дипІну , учу , тахил гьюлиъ абхьри , гими артухъ вуйи гъагънахьан азад апІуз хъюгъча .
44027039	ГвачІин улубкьиган , гимичйириз гъум хъайи гъирагъ рябкъюру . Му жил фунуб вуш аьгъю гъабхьундаршра , дурариз гими душвахь , эгер шулуш , дебккуз ккун шулу .
44027040	Гъармахарихъ хъайи тІилар хъудутІну ва рулар дудурчну , улхьан елкар дурари микІ хъайи терефназди гьатІабццну , гими гъирагъдихьна хъапІру .
44027041	Хъа гими ичІ адру йишваъ гъумриин алабсубси , дидин хъюхъ гъумраъ абсру ва рибшвузкьан даршули гъубзу , хъа кьяляхъ йишв лепйирин кьувватниинди уьбгъюз хъюбгъру .
44027042	Эскрариз сифте , дидиснайидарикан сарихьанкьан гьергуз дархьбан бадали , дурар вари йивну йихуз ккун шулу .
44027043	Хъа юзбашийи , Павелин уьмур уьбхбан бадали , дурариз ихтияр тувундар . Дугъу сирнав апІуз шлудариз , сифте гимийиан гьюлиъ урсну , гъирагъдихъна ктучІвуз буйругъ тувру .
44027044	Хъа имбудариз дугъу тахтйириинди вая фукІа-мукІа уьлюбхрубдиинди гъирагъдихъна ктучІвуз гъитру . Гьамциб саягъниинди вари сагъ-саламатди гъирагъдихъна ктучІвнийи .
44028001	Гъирагъдихъна кудучІвну , хатІасуз аьгьвалат арайиз гъафиган , учуз му остров Мальта вуйиб аьгъю гъабшичуз .
44028002	Душван агьалйири учу кьадарсуз ужуди кьабул гъапІнийчу . Мархь дубгъну , гьавйир мичІал хьпаз лигну , дурари , аьхю цІа алапІну , учуз цІихъна дих гъапІнийи .
44028003	Павели саб хаб цІирцІар гъварч дапІну , дурар цІиин алахьуз хъюгъиган , цІихьан гьебграйи битІ дугъан хилккан ккичІибхуру .
44028004	Дугъан хиликк ккебхнайи битІ дябкъну , душван агьалйири чпин арайиъ гьамци гъапнийи : — Гьаму кас , саб шакра адарди , адми гъачІир ву , фицики думу гьюлиъ талаф гъахьундаршра , Аллагьдин судди думу чІивиди гъитрадар .
44028005	Хъа Павели битІ , чан хил дутІубччвну , цІигъ гъипу ва дугъаз фукІа зиян гъабхьундайи .
44028006	Дурар , Павелин хил аьбгъюр вая думу дишла дукІну алдакур кІури , ккилигурайи . Дурар Павелиз кьаназ ккилигури гъузру , хъа дугъаз фукІара дархьиди рябкъюру . Гьадмуган дурари , чпин фикир дигиш дапІну , думу аллагь ву пуз хъюгъру .
44028007	Душвхьан ярхла дарди островдин гьюкумдар Публийин мулкар хьайи . Дугъу учуз чан хулаз теклиф апІуру ва шубуд йигъан учу ужуди хялижв апІуру .
44028008	Публийин адаш фунин гъагъи уьзур кади ахниъ ахънади шулу . Павел дугъ’ина улукьуз гъягъюру ва , ккарагну , дугъ’ин чан хилар иливну , думу сагъ апІуру .
44028009	Мидхъан , островдиин яшамиш шулайи жара аьзарлуйирра гъюру ва Павели дурарра сагъ апІуру .
44028010	Мальтайин агьалйири учуз гизаф гьюрматар гъапІнийчуз . Учу рякъюъ учІвуз гьязур гъашиган , дурари учуз лазим вуйи гьарсабдихъди тямин гъапІчу .
44028011	Шубуб вазлилан учу гьаму островдиин кьюрд адапІурайи « Диоскурар » кІуру Александрияйин гимийиъди гьюлиз удучІвунча . Дидин хъюхъниин Диоскурар кІуру кьюдюхрар вуйи идолар алийи .
44028012	Сиракуза шагьриз гъафиган , душваъ шубуд йигъ адапІча .
44028013	Дилин рякъюъ учІвну , Ригия шагьриз гъафича . Йигъ алдабхъган , кьибла микІ хъивну кьюдпи йигъаз учу Путеола шагьриз гъафунча .
44028014	Душваъ гъардшар гъагча . Дурарин тІалабниинди дурарихь ургуд йигъан гъузну , хъасин Римдиз гъушча .
44028015	Душваъ айи гъардшар , учу гъюрайиваликан деебхьну , ич улихьна , хялар дахъру шубуд хулар али Аппийин майдандиина удучІву . Дурар гъяркъган , Павел гизаф шад гъахьи , ва дугъу Аллагьдиз чухсагъул гъапи .
44028016	Римдиъ гъаравулди сар эскерра хъитну , Павелиз азадди яшамиш хьуз ихтияр тувнийи .
44028017	Шубуд йигълан Павели жугьдарин арайиъ вартІан гьюрматлу вуйи адмийир сабишв’ина уч гъапІнийи . Дурар вари уч гъашиган , дугъу дурариз гъапи : — Гъардшар ! Узу ихь халкьдиз вая ихь абйирин аьдатариз къаршу вуди фукІа гъапІундаршра , узу Ерусалимдиъ римлуйирин хилиз дустагъ дапІнайирси тувна .
44028018	Римлуйири узхьан силис гъадабгънийи ва , узук йикІбаз лайикьлу вуйи саб тахсирра ктруган , дурариз узу азад апІуз ккун гъабхьнийи .
44028019	Жугьдари мидиз манигъвал гъапІнийи ва гьадмуган узу Римдин паччагьдихьна гъайих пуз мажбур гъахьнийза . Хъа узу , йиз халкь мидин тахсиркар ву , кІурадарза .
44028020	Гьаддиз узуз , учву дяркъну , сюгьбат апІуз дих гъапІунза . Узу , ялгъуз Израилин гележегдихъ хъугънайивализ лигну , зунжрариъ тІаъна .
44028021	Дурари Павелиз кІуру : — Учу яв гьякьнаан Ягьудияйиан сабкьан кагъаз гъадабгъундарча ва душв’ан гъафи гъардшарира увкан саб чІуру хабарра тувундарчуз .
44028022	Хъа учуз , увкан уву фици фикир апІураш гъеебхьнийиш , ккундийчуз , фицики яв аьгъюваларикан варишвариъ чІуруди улхурайибдикан хабар вучуз .
44028023	Дурари мидин гьякьнаан уч шлу йигъ тяйин апІуру , ва гьадму йигъан Павел дергнайишваз хъанара артухъ жугьдар сатІи шулу . Дугъура , гвачІинтІан хябяхъдиз Аллагьдин Паччагьлугъдикан ктитури ва шагьидвал апІури , Мусайин къанундинна Пайгъамбрарин китабарин бинайиин алди Исайикан гъапидар вари гьякь вуйивал субут апІуйи .
44028024	Дугъу саб пай уч духьнайидар чан гафариинди умудлу апІуйи , хъа гьатмундар хъугъдайи .
44028025	Чиб-чпин арайиъ сабвалихъна дарфиди , дурар алдагъуз гьязур духьнайи арайиъ Павели дурариз кІуру : — Гирами Рюгьну ичв абйириз Ишая пайгъамбриланмина гъапи му гафар гьякь вуйиштІан :
44028026	« Душну гьадму халкьдиз йип : Учву хъпехъури ва учвуз ебхьури гъашишра , фтинкІа гъаври ахъидарчву , лигури , рябкъюри гъашишра , фукІа рябкъидарчвуз .
44028027	Гьаз гъапиш му халкьдин аькьюл хъунти дубхьна , дурарин ибар кар духьна ва улар кур духьна . Му вари , чпин улариз дярябкъри , ибариз деребхьри , юкІв гъаври адрабхъри , кІури ва , чпи сагъ апІбан бадали , Узухьна дарифри кІури , гьаци дапІнайиб ву » .
44028028	Эй жугьдар ! Учвуз аьгъю йибхьайки , Аллагьдин уьрхювал жугьуд дарудариз гьапІнайиб ву , ва дурар Дугъахъ хъпехъиди !
44028030	Павел , саб хал дибисну , чахьна гъафикьандар вари кьабул апІури , кьюд йисан яшамиш шулу .
44028031	Думу Аллагьдин Паччагьлугъдикан аьгъювалар улупури ва дирбашди Агъа вуйи Месигь Исайин Ужувлан хабар рабгъури гъахьну .
45001001	Иса Месигьдин лукІ вуйи , Аллагьди вакил хьуз кадагънайи ва Чан пайгъамбрарилантина Гирами китабариъ Чав гаф тувнайиганси , Аллагьдин Ужувлан хабар гъабхуз дих дапІнайи Павелихьан саламар .
45001002	
45001003	Му Хабарнаъ , Чан жил’ин гъабхьи уьмриз дилигну , Давудрин тухмиъ бабкан гъахьи Аллагьдин Балкан кІура ,
45001004	хъа Гирами Рюгьналантина Думу , гъачІихъан , чІиви духьну , Аллагьдин Бай вуди кьудратниинди улупна . Му ихь Агъа , Иса Месигь ву .
45001005	Гьадгъулантина узуз , Аллагь аьгъдру халкьар хъугъувалихъна ва хъпехъувалихъна хпан бадали , вакилвалин багъиш гъурубкьунзуз . Му ляхнар Дугъан ад бадали вуйидар ву .
45001006	Учвура гьацдар халкьарикан вучва : Аллагьди учвуз Иса Месигьдин терефкрар хьуз дих дапІна .
45001007	Узу му , учвуз , вари Римдиъ яшамиш шулайидар , Аллагьдиз ккунидар ва Аллагьдин гирами халкь хьуз дих дапІнайидар , бикІуразачвуз . Уж’вал ва мясляаьт ибшричвуз Аллагьдихьан , ихь Адашдихьан ва Агъа Иса Месигьдихьан .
45001008	Сифте нубатнаъ , учвхъан варидарихъанди , Иса Месигьдилантина узу йиз Аллагьдиз баркаллагь кІураза , фицики , вари дюн’я вуйибси , адмийириз ичв хъугъуваликан ебхьура .
45001009	Вари йиз юкІв хъипну , Аллагьдин гъуллугънаъ аза . Дугъан Балкан варидариз Ужувлан хабар дебккри , гьарган узу учву кІваин алауразачву . Магьа дидин шагьид Аллагь .
45001010	Гьарган узу йиз ккарагбариъ , Аллагьдин амриинди , узу учвухьна гъюз хьибдайкІан , кІури , тІалаб апІури шулза .
45001011	Фицики , учвуз кьувват гъабхи рюгьнан багъиш учвухъди пай апІуз , йиз учвухьна гъюз гизаф тямягь хъайиз ,
45001012	жараси кІури гъабшиш , ихь хъугъувалилантина чиб-чпихьан кьувват бисидихьа — учву узхьан ва узу учвхьан .
45001013	Гъардшар , учвуз аьгъяди ккундузуз , жара халкьаризси , учвузра узкан артухъси мянфяаьт ктабгъуз шлуси , гизаф ражари узу учвухьна гъюз гьязур гъахьунза , хъа гьамусдизкьан , манигъвалар алахьури , гъюз гъабхьундарзухьан .
45001014	Вари халкьариз : гьам грекариз , улихь хьайи , ва имбудариз , кьяляхъ хъайи , гьам аьяндрариз ва сабдиканра хабар адрудариз — вардиз узу буржлу вуза .
45001015	Магьа гьаддиз узу учвуз , Римдиъ яшамиш шулайидариз , Агъайин Ужувлан хабар дебккуз гьязур вуза .
45001016	Узуз Агъайин Ужувлан хабар рабгъуз нач дарзуз , гьаз гъапиш дидиъ гьарсар хъугъру кас уьрхюз шлу Аллагьдин гьюкум а — сифте жугьдар , ва хъасин имбу халкьар .
45001017	Му Ужувлан хабарну , Аллагьди хъугъувалилантина , сифте бинайиан ккудубкІайизкьан , адмийирикан фици дугъри касар ктауруш , улупура . Гирами китабариъ дибикІна : « Дугъри касдиз хъугъвали уьмур тувди » .
45001018	Гьякьвал чпин нягьякьвалихьди ккапІрайи адмийири апІру вари чІурубдиз ва гьякьсузвализ аьршариан Аллагьдин хъял гъюру .
45001019	Адмийирихьан удукьру Аллагьдикан вуйи аьгъювалар , дурариз аьгъю гъахьну , гьаз гъапиш , Аллагьди Чав Чакан аьгъю хьуз гъитну .
45001020	Дюн’я арайиз гъабхихъанмина дярябкъру гьаммишандин кьувват ва Аллагьдин заанвал ачухъди аьгъю шула , фицики гьаму вари Аллагьди халкь гъапІубдиинди рябкъюра . Гьаддиз , гьацдар адмийирилан хил алдабгъуб хьибдар .
45001021	Дурариз Аллагь аьгъяйишра , дурари хай шлуси Дугъаз гьюрмат гъапІундайи . Мидин ерина , дурар чпин файдасуз фикрар-фагьмариъ ахъну , ва дурарин ахмакь юкІвар кІару гъахьну .
45001022	Чпи фагьумлу ксар вуча кІурашра , дурар ахмакьар гъахьну .
45001023	Дурари аьжалсуз Аллагьдин ад , аьжал хъайи адмийирин , жакьварин , гьяйванатарин , улчвухури гъягъру гьяшаратарин идоларихъ гьюдюхну .
45001024	Гьаддиз Аллагьди дурар , чпин абдал тямягьяриъ , бедендиз ккуни кфирвалариъ аъру , чпин жанар , чиб-чпихъди чиркин апІуз гъитру .
45001025	Дурари Аллагьдикан вуйи гьякьвал кучІларихъ гьюдюхнийи ; хилари гъапІу шей’ариз икрам апІуйи , гьадрарин гъуллугънаъ шуйи , хъа халкь ГъапІурин , гьаммишандиз ужувлиинди Айирин — ваъ . Амин .
45001026	Гьамцдар апІруган , Аллагьди дурар чпин аьйибнан тямягьяриъ гъитнийи . Дишагьлийири жиларихъди духьну ккунивал , табиаьтдиз къаршуди , дишагьлийирихъди сатІи хьувалихъ гьюдюхнийи .
45001027	Гьаци жиларра , табиаьтдиинди дишагьлийирихъди сатІи духьну ккунивал гъибтну , табиаьтдиз къаршуди , чиб-чпихъди сатІи хьувалин тямягьяриъ ахъна . Дурари чпин жанар , жара жиларихъди сатІи шули , аьйибнан тІулар апІури , гьацдар аьйиб ляхнар апІбиинди , лайикьлу вуйи жазайикк ккирчра .
45001028	Дурариз Аллагь аьгъю апІуз даккниган , Дугъу дурарихьди чпин дюз дару фагьмин лайикьсуз тІулар апІуз гъитнийи .
45001029	Гьамцдар адмийир писвалари , тямягьяри , чІурувалари , кьаст айивали , йивну йикІуваларихьна ва гъярхьуваларихьна зигрували , кучІлари ва жарадарикан гьарган варитІан харжиди фикир апІували — гьар жюрейин гунгьари ацІна . Му адмийири футнийир апІуру ,
45001030	сар-сарилан улхури шулу ва дурариз Аллагь даккунди ву . Дурар сарслидар ву , фурсари ацІна , жарадарин улихь гьарган чпин адар апІури шулу , писвал апІуз рякъяр агру фикрари ацІна , чпин абйир-бабариз мютІюгъ шулдар .
45001031	Дурар ахмакьар ву , гьич саб вахтнара чпи туву гаф тамам апІдар ва гьич саризра я гьюрмат , я уж’вал апІдар .
45001032	Дурари , Аллагьдин гьякьвалиинди гьамци тахсиркар вуйириз аьжал гьадабтІуб лазим ву , кІури , хабар ашра , неинки чпи гьаци апІура , хъа гьаци апІрударин терефра бисура .
45002001	Эгер уву гьамцдар касарик тахсир кипраш , увлан хил алдабгъуб адар ; эгер уву сар шлик-вуш тахсир кипраш , уву яв увук тахсир киправа . Жарар тахсиркар апІурайири , увура тахсиркри апІруб апІурава .
45002002	Ухьуз аьгъяхьуз , аьхир , гьамцдар апІрударик Аллагьди , Чан гьякь’вализ дилигну , тахсир кипди .
45002003	Гьаци вуйиган , уву , гьамцдар тІулар апІрур тахсиркар апІурайир , гьеле гьацдар увура апІурайир , Аллагьдин суддиккан ккутІурччвидиза кІури , фикир апІурана ?
45002004	Ясана уву Дугъан зурба вуйи гьюрмат , сабур ва аьгь апІувал гьаци ул’ан идипнана , дарш , ва увуз вуйи Дугъан гьюрмат , уву яв тІулариин швумал хьуз вуйибдин гъавриъ адарна ?
45002005	Уву инкар ва утІукьнайир вува , яв гунгьар кІул’ин гъадагъурадарва ва , гьамдиинди , Аллагьди Чан хъял улупру йигъаз Аллагьдин хъял ув’ина артухъ апІурава ; хъа халкьдиз Дугъан гьякь вуйи суд рябкъиди .
45002006	Аллагьди гьардиз чав гъапІубдиз тувди .
45002007	Гьаммишан ужувлар апІури , аднахъ , гьюрматнахъ ва аьжалсузвалихъ хъергнайидариз Дугъу гьаргандин уьмур пешкеш апІиди .
45002008	Хъа учвтІан аьгъдруриз , гьякь вуйи рякъюъди гъягъюз даккнириз ва диш дару рякъ кадабгънайириз Аллагьди Чан хъял ва гъизгъинвал улупиди .
45002009	Дугъу абдал тІулар апІбаъ тахсиркар вуйи гьарсар касдиз , сифте жугьдариз , хъа имбудариз дердер ва аьзиятар гьаъди .
45002010	Хъа уж’вал апІру гьарсар касдиз , сифте жугьдариз , хъа имбудариз Дугъу ад , гьюрмат ва мясляаьт гьапІди .
45002011	Аллагьди варидарин гьякьди суд апІуру ; майил апІдар .
45002012	Эгер Къанундикан деребхьдари гунагь апІураш , дурар Къанун адарди йихиди . Хъа Къанун ади гунагь апІрударин суд Къанундиинди апІиди .
45002013	Агъайин улихь Къанундикан гъеебхьдар гьякьлу хьидар , хъа Къанундиз мютІюгъ гъахьидар Агъайи гьякь апІиди .
45002014	( Ва гьаддиз , Къанун адру миллетари чиб-чпиинди , гьеле дурарин Къанун адаршра , чпин кІваан Къанундиъ айиси апІураш , дурар чпи ву чпиз закон .
45002015	Къанундиъ айиси дюзвал фу вуш ва дюз дарувал фу вуш , дурарин кІваъ дибикІна . Дишди апІруган , дурариз чпин кІваан аьгъю шула , ва дишди дарапІруганра , чпин кІваз аьгъю шула . Дурариз дишди дарапІувал чпин ягь-намусну улупура ва гьадди дурар тахсиркрар апІура . Дишди апІувалра дурариз чпин ягь-намусну улупура ва гьадди дурарин тахсир адрувал улупура ) .
45002016	Гьаму вари , Аллагьди Иса Месигьдилантина узу рабгъурайи Ужувлан хабарнаъ кІурайиси , инсанарин вари жини ляхнарин суд апІруган , хьибди .
45002017	Эгер уву жвув жугьуд вуди гьисаб апІураш , Къанундихъ йирфар хъирчраш , Аллагьдиинди уву дамагълу вуш ,
45002018	увуз Дугъан ниятар аьгъяш , Къанундиан дубгъури варитІан ужуб ва чарасуз лазим вуйиб , аьгъю апІураш ,
45002019	ва уву , кур вуйидар диш рякъюъди хъади гъягъюраза , кІураш , мучІушнаъ айидариз акв вуза , кІураш ,
45002020	Къанундиъ гьякь ва аьгъювалар увуз ади , фикир адрудариз ва фукІа аьгъдрудариз мялим вуза , кІураш ,
45002021	гьаз уву дурар жарадариз улупурава , хъа уву увхъан дудрубгъди ? Уву , мигьитІибкІанай кІури , дарсар туврайир , уву гьаз гьитІибкІурава ?
45002022	Уву , сарира кьяппавал дапІну ккундар кІурайири , гьаз кьяппа тІулар апІурава ? Уву , идолар гьясбикк ккадариз кІурайир , мистар тІараш гьаз апІурава ?
45002023	Уву , Къанун азуз кІури фурсар апІурайир , Къанун чІюбгъюри , Аллагь гьаз ужуз апІурава ?
45002024	Гьаддиз , увлантина Агъайин ччвур аллагьсузари нянайикк ккипна , кІури , дибикІна Гирами китабариъ .
45002025	Эгер уву Къанун тамам апІуруш , суннат апІувал мянайи абцІна , хъа эгер уву Къанун чІюбгъюраш , суннат апІувалин гьарсаб мяна дубгра .
45002026	Эгер суннат дапІну адрури Къанундиъ айиб вари тамам апІураш , думу суннат гъапІурси гьисаб апІуз хай даршулин ?
45002027	Яв суннат дапІнайивализ ва увуз дидикІну тувнайи къайдйириз дилигди , суннат дапІну адарди , Къанун тамам апІрури диван апІидияв , гьаз гъапиш , уву Къанун тамам апІури гъахьундарва .
45002028	Зиълан лишнариз дилигну , гьякь жугьуд шлуб дар . Му , бедендин аьдати суннат гъапІну кІури , гьякь вуйи суннат дару гьисаб ву .
45002029	Гьякь вуйи жугьуд чан кІваантІан Аллагь ккун апІурайир ву . Му , дерккнайи аьдатариинди ваъ , хъа кІваантІан , рюгьналан вуйи гьякь суннатдик гьисаб ву . Ва гьамцир касдин апІурайи тяриф адмийирихьан дар , хъа Аллагьдихьан ву .
45003001	Гьаци вуйиган , жугьдар фтин артухъ ву , суннат апІбан мяна фу ву ?
45003002	Дурарин артухъвал гизаф аьхюб ву , думура гизафубдиъ , саб гъапиб , Аллагьди Чан гаф гьадрариз тувнийи .
45003003	Дурарикан сакьюдар Аллагьдиз вафалу дарш , дурарин вафалу дарували Аллагьдин вафалувал чІур апІуз шулин ?
45003004	ИкибаштІан , даршул ! Юкьуб аьтраф вари кучІлари ацІнашра , Аллагь аьгьтлуди гъузди , Гирами бикІбариъ дибикІнайиси : « Уву Яв улхбариъ гьякьди гъуздива ва Уву Яв суд апІруган , гъалиб хьидива » .
45003005	Эгер ихь дюз дарувалари Аллагьдин гьякьвал ачухъди артухъ апІураш , Аллагьди ухькан хъял апІруган , Думу дюз дар , пуз хай шулин ? ( Узу гьамци йиз адмивалин фагьмиинди кІураза . )
45003006	ИкибаштІан , даршул ! Аллагьди ухькан хъял апІдайиш , Дугъхьан вари дюн’яйин суд апІузра хьибдайи .
45003007	Увхьан пузра шулвухьан : « Хъа эгер йиз дугъри дарували Аллагьдин дугъривал артухъ апІураш ва гьаци Дугъан ад артухъ шулаш , гунагькринси йиз суд гьаз апІура ? »
45003008	Му , гьамци пуб гьисаб ву : « Ужувлар хьпан бадали , ухьу пис ляхнар дапІну ккунду » . Ари , гьамцдар аьгъювалар улупура , кІури , гизафдари учуз тягьнийирра йивури шулу . Мици кІуру адмийир жазайиз лайикь ву .
45003009	Мидиз фу пухьа ? Имбу миллетартІан ухьу , жугьдар , фтин артухъ ву ? Гьич сабдинра ! Гьаддиз узу зиихъ дупназа : жугьдарра ва имбударра сабси гунагьвалин гьюкмиъ а ,
45003010	Гирами китабариъ кІурайиси : « Дюз вуйир гьич фужкІа адар , фужкІа !
45003011	Гьич фужкІа гъавриъ ахърадар . Гьич сарира Аллагь агурадар .
45003012	Гьякьвалихьан вари ярхла гъахьну ; гьич фужкІа сабдизра хай вуйир дар . Гьич сарира уж’вал апІдар — гьич сарира , сар касдикьан ! »
45003013	« Дурарин ушвар арццнайи накьвариз ухшар ву . Мелз дурари кучІал рабгъузтІан ишлетмиш апІдар » . « БитІран агъу ву дурарин кІвантариин алиб » .
45003014	« Люкьнарина агъуди ацІна дурарин ушвар » .
45003015	« Дурариз йивну йикІувал гьич фукІа дарубси ву .
45003016	Наанди гъушишра , дурар чпихьди гъабхруб пуч апІувална гъам-дерд ву ,
45003017	ва дурариз , ислягьвалин рякъярикан аьгъдар » .
45003018	« Дурариз Аллагьдихьан гучІ ктар » .
45003019	Ухьуз аьгъяхьуз , гьич сарира , учв гьякь вуза , дарпбан бадали , ва вари дюн’яйи Аллагьдин улихь жаваб тувбан бадали , гьаму Къанундиъ дупнайиб вари Къанундиз мютІюгъ вуйдариз дупнайиб ву .
45003020	Саб Къанундиъ айиб тамам апІури гьич сарихьанра Аллагьдин улихь гьякь хьуз хьибдар , гьаз гъапиш , Къанундиан удубчІвурайиб вари инсан гунагькар вуйиб улупурайиб ву .
45003021	Аллагьди , Чан улихь адмийир фици гьякь апІуруш , улупнахьуз . Му мици , Къанундира ва пайгъамбрарира гьаддикан кІурашра , Къанундилан асиллу дарди шула .
45003022	Аллагьди адмийир Чан улихь гьякь апІура Иса Месигьдихъ хъугъбиинди . Му хъугърудариз варидариз кайиб ву , гьаз гъапиш дурарин арайиъ гьич саб фаркьвалра адар ,
45003023	фицики , вари гунагькрар ву , ва гьаддиз дурар Аллагьдин адлувалин багахьна деетнадар .
45003024	Хъа Аллагьдин рягьимлувалилантина адмийирин гунгьар Чаина гъадагъу Иса Месигьдилантина вари халкьар , гьич саб кьимат тутрувди , Аллагьдин улихь гьякь гъахьну .
45003025	Аллагьди Думу гъурбан гъапІну . Дугъан ифди Дугъахъ хъугърударин гунгьар марцц гъапІну . Адмийирин ухди гъапІу гунгьарилан хил алдабгъну , Аллагьди Чан гьякьвал улупну .
45003026	Дугъу адмийирин гунгьар аьгь дапІну , Учв гьаму сяаьтдира гьякь вуйивал , ва Учв гьаммишандиз гьякьди гъузрувал ва дидихъди сабси Месигьдихъ хъугъру гьарсар кас гьякь апІувал улупну .
45003027	Гьамус ухьу фтиинди фурсар апІухьа ? Сабдииндира ! Гьаз ? Ляхнар тІалаб апІурайи Къанундин бинайиин алди ? Ваъ ! Хъа хъугъвал тІалаб апІурайи Къанундин бинайиин алди .
45003028	Фицики , учу кІурача , адми сарун , Къанундин тІалабариз учв мютІюгъ шулашра-шуладаршра , чан хъугъувализ дилигну , гьякь гъапІну .
45003029	Аллагь , анжагъ , жугьдаризтІан дарин ? Гьацира имбударизра Вуйир даринхъа ? Ав , Думу гьацира имбу халкьаринра ву .
45003030	Аллагь сар вуйивализ дилигну , Дугъу вари хъугърудар сабси гьякь апІура — суннат гъапІдарра дарапІдарра .
45003031	Ухьуз хъугъвал а кІури гьамус Къанун тина апІухьахъа ? ИкибаштІан , ваъ ! Ухьу ихь хъугъувалиинди Къанун мюгькам апІурахьа .
45004001	Ихь абйирин аба Ибрагьимдикан фу пухьа ?
45004002	Эгер Аллагьди Ибрагьим чав апІурайи ужудар ляхнариз дилигну гьякь гъапІнуш , дугъхьан инсанарин улихь фурс апІуз шуйи , хъа Аллагьдин улихь — ваъ .
45004003	Гирами китабариъ дупнаки : « Ибрагьим Аллагьдихъ хъугънийи , ва , чан хъугъувализ дилигну , Аллагьди думу гьякь гъапІну » .
45004004	Лихурайидариз пул пешкеш вуди туврадар , думу ляхниъ гъазанмиш гъапІуб ву .
45004005	Хъа эгер адми чан ляхнарихъ хътругъди , гьеле чІуру касра гьякь апІру Аллагьдихъ хъугъруш , чан хъугъувализ дилигну , Аллагьди думу гьякь апІиди .
45004006	Гьаци Давудрира гъапну : адмийин ляхнариз дилигди , хъа хъугъувализ дилигну , Аллагьди гьякь апІурайи кас бахтавар ву .
45004007	« Бахтаврар ву законсуз ляхнарилан хил алдабгъну , гунгьар ккерку касар .
45004008	Бахтавар ву Агъайи гунгьар гьисабназ гъададагъу кас » .
45004009	Му бахтаварвал суннат дапІнайидаризтІан дарин , дарш ? Хъа дапІнадрудариз ? Ухьу гъурхунхьаки : « Ибрагьимдин хъугъувализ дилигну , Аллагьди думу гьякь гъапІну » .
45004010	Фила думу гьякь гъапІну ? Дугъан суннат апІайиз , даршиш апІбалан кьяляхъ ? ИкибаштІан , апІайиз !
45004011	Ибрагьимдин суннат , суннат апІайиз улихьна айи чан хъугъувализ дилигну , Аллагьдин улихь гьякь хьувалин лишан вуди хъасин гъапІну . Ва гьаддиз Ибрагьим , гьеле суннат дапІну адарди , хъугънайидаринра кмиди аба гъахьну . Дурарра , чпин хъугъувализ дилигну , Аллагьди гьякь гъапІну .
45004012	Ибрагьим гьацира суннат дапІнайидаринра аба ву . Дурари неинки суннат , хъа гьацира , ихь аба Ибрагьимдиси , чан суннат апІайиз улихьна айи хъугъувалра кьабул дапІна .
45004013	Ибрагьимдиз ва дугъан наслариз вари дюн’я ирсди тувди , кІури , Аллагьди туву гаф дугъаз Къанундиланмина тувуб дайи , хъа чан хъугъувализ дилигну , гьякь хьувалиинди гъурубкьу гаф вуйи .
45004014	Адмийириз , Къанундиз мютІюгъ хьузди , Аллагьдин гаф рубкьуйиш , хъугъувализна Ибрагьимдиз туву гафназ айиб гьич саб кьиматра хьибдайи .
45004015	Фицики тамам дарапІру Къанунди Аллагьдик хъял капІру , хъа Къанун адрушваъ думу чІюбгъюзра шулдар .
45004016	Гьаци вуйиган , адмийириз Аллагьдин гаф чпин хъугъувализ дилигну рубкьура . Му Дугъан рягьимлувалин багъиш ву . Гьаддиз думу неинки Къанундиинди яшамиш шулайидариз , хъа гьацира хъугъувалиинди яшамиш шулайи Ибрагьимдин вари наслариз кайиб ву . Хъа Ибрагьим ихь варидарин аба ву .
45004017	Гирами китабариъ аки : « Узу увкан гизаф миллетарин аба гъапІунза » . Му Аллагьдин улихь гьякь ву . Ибрагьим гъийихдариз уьмур тувру , хьуз ккайиб вари хьуз гъитру Аллагьдихъ хъугънийи .
45004018	Ибрагьимдиз гьич саб чара имдайи , хъа думу , Аллагьдихъ хъугъну , миж кади гъузнийи . Гьаддиз Аллагьдин гьаму гафариинди : « Яв наслар лап гизаф хьиди » , — дугъкан вари халкьарин аба гъахьнийи .
45004019	Варж йис яшнан чан бедендик хай кимдруб аьгъяшра , хъа Сара бицІидар шлур дайишра , Ибрагьимдин хъугъувал зяиф гъабхьундар .
45004020	Думу Аллагьдин гафниин шаклу гъахьундайи , хътругъри гъузундайи . Хъа думу , Аллагьдин тяриф апІури , ижмиди хъугъну гъузнийи .
45004021	Думу Аллагь Чав туву гаф тамам апІуз Удукьрур вуйибдихъ хъугънайи .
45004022	Гьаддиз Аллагьди Ибрагьим гьякь гъапІнийи .
45004023	Гирами китабариъ сар дугъкан : « Гьаддиз Ибрагьим гьякь гъапІнийи » , — кІури дупнадар ,
45004024	хъа ухьу бадали дупна . Ихь Агъа Иса Месигь чІиви ГъапІурихъ хъугъруш , ухьура гьякь апІиди .
45004025	Думу ихь гунгьарихъанди гъакІну ва , Аллагьдин улихь ухьу гьякь апІбан бадали , Думу чІиви гъахьну .
45005001	Ихь Агъа Иса Месигьдихъ хъугъну , ухьу гьякь духьнайиган , Аллагьдихъди Иса Месигьдилантина ихь аьлакьйир дерккунхьа .
45005002	Ихь хъугъувалиинди ухьу ахънайи рягьимлувал Гьадгъулантина улупнахьуз , ва , Аллагьдин аднакан ухьуз рубкьруб аьгъяди , гьамус лап шад вухьа .
45005003	Мидланра гъайри , аьзаб-дерднаъра ухьу шад вухьа , фицики аьзаб-дердериъ ухьу сабурлу шулайиб аьгъяхьуз .
45005004	Сабурлувалиъ хасият мюгькам апІура , хъа мюгькам гъабхьи хасиятналан умуд арайиз гъюра .
45005005	Умудну ухьуз кучІлар апІидар , фицики Аллагьдин масанвал , Аллагьдихьан багъишди дуфнайи Гирами Рюгьналанмина ихь юкІвариъ убзна .
45005006	Ухьу зяифди айиган , Месигь ухьхъанди гъакІну . Ухьу Аллагь гьясбикк ккадарди яшамиш шули гъахьунхьа , гьаци вушра Месигь улупнайи вахтна ухьхъанди гъакІну .
45005007	Дугъри касдихъанди йикІуз шлиз ккун шул ? Саризра . Мумкин ву , ужур касдихъанди йикІуз сар фуж-вуш дихъубра .
45005008	Хъа Месигь , гьеле ухьу гунагькрар вушра , ухьхъанди гъакІну , ва гьамдиинди Аллагьди , ухьухьна вуйи Чан масанвал фукьан аьхюб вуш , улупну .
45005009	Гьамус , Месигьдин аьжалилантина Аллагьдин улихь ухьу гьякь духьнайиган , мидлан артухъ , Гьадгъу Аллагьдин хъялнахьан уьрхидихьу .
45005010	Фицики , гьеле ухьу Аллагьдин душмнарди имиди , Дугъу ухьу Чан Балин аьжалниинди албагнуш , хъа гьамус албагну айиган , хъана ужуйи Чан Балин уьмриланмина Дугъу ухьу уьрхиди .
45005011	Ухьу неинки дюрхну хьиди , хъа гъира , Гьадгъуланмина Аллагьдихъди албагнайидар , Аллагьди ихь Агъа Иса Месигьдиланмина лап шад апІурахьу .
45005012	Гьаци вуйиган , дюн’яйиз гунагь сар адмийиланмина — Адамдиланмина фици гъафнуш , хъа гьадму гунгьихъди — аьжал , гьаци аьжалра вари инсанариз гъурубкьу пай гъабхьну , фицики дурари варидари гунагь апІуйи .
45005013	Гунагь , дюн’яйиз Къанун гъяйиз айиб ву , хъа Къанун адрушваъ , гунагь гьич саризра тахсир вуди гьугъубжвурадар .
45005014	Хъа аьжал , Адамдин вахтариланмина тап Мусайин вахтаризкьан тахтниин дебънади гъабхьну . Думу гьеле Адамдиси гунагь дарапІдариинра агъавал апІури гъабхьну . Адам хъасин гъюз Ккайириз ухшарди гъахьну .
45005015	Хъа Аллагьдин ужувлан багъиш Адамдин гунгьиз барабар дар . Эгер гизафдар сар касдин гунгьилан гъийихнуш , мидлан артухъ Аллагьдин уж’вал ва сар Адмийин , Месигь Исайин ужувлан багъиш гизафдариз абцІну рубкьиди .
45005016	Му багъиш гунагь гъапІу сарин суд дар . Фицики судди тахсир кипру , хъа му ужувлан багъишну гизаф гунгьарин кьяляхъ адмийир Аллагьдин улихь гьякь гъапІну .
45005017	Эгер анжагъ сар адмийин гунгьиланмина аьжали агъавал апІуз хъюбгънуш , мидлан артухъ , абцІну Аллагьдин уж’вал ва гьякьвалин багъиш кьабул гъапІдари гьадму сар Касдилан , Иса Месигьдиланмина уьмриъ паччагьвал апІиди .
45005018	Гьаци вуйиган , сарин гунгьилантина вари адмийирик тахсир кипнуш , гьаму жюрейиинди , Сарин гьякьвалилан Аллагьдин улихь вари адмийириз гьякьвал рубкьиди ва дурариз уьмур хьибди .
45005019	Гьаци вуйиган , сарин мютІюгъ дарували гизафдар гунагькрар гъапІубси , Сарин мютІюгъвали гизафдар гьякь апІиди .
45005020	Къанун гунгьар артухъ хьуз гъафну , хъа гунагь артухъ шлубкьан , Аллагьдин уж’вал хъана артухъ шуйи ,
45005021	ва гунагь апІували фици чахьди аьжал хури , агъавал апІуз хъюбгънуш , гьаци Аллагьдин уж’валира ихь Агъа Иса Месигьдиланмина , ухьуз гьаргандин уьмур тувбан бадали , гьякьлуди агъавал апІуз хъюбгъди .
45006001	Гьаци вуйиган , фу пухьа ? Аллагьдин уж’вал артухъ хьуз гунгьар апІури гъузхьахъа ?
45006002	ИкибаштІан , ваъ ! Ухьу гунгьариъ гьапІу ихь уьмур дебккунхьа , фици ухьу хъана гунгьар апІухьахъа ?
45006003	Учвуз аьгъдарди айинхъа , ухьу штуан шлуган , ухькан Месигь Исайин саб пай хьубкан , ва гьацира Дугъан аьжал пай апІбакан ?
45006004	Гьаци вуйиган , штуан шлуган , ухьу Дугъахъди сатІиди гъакІунхьа ва , Аллагьдин адлу кьудратниинди Месигь чІиви гъахьиганси , ухьура чІиви апІбан бадали ва цІийи уьмриинди яшамиш хьпан бадали , Гьадгъахъди кивну гъахьунхьа .
45006005	Ухьу Гьадмуси дукІнайиган ва гьаддиинди Дугъак кидикьнайиган , Гьадмуси чІивира хьидихьа .
45006006	Ихь гунагькар хасиятну ухь’ин гьюкум дарапІбан бадали ва сарун ухьу гунгьарин лукІар дархьбан бадали , ихь йирси уьмур Исайихъди сатІиди хачрак кабсуб аьгъяхьуз .
45006007	Фицики гъакІи кас гунгьар апІбаккан азад шула .
45006008	Ухьу Месигьдихъди гъакІнуш , Гьадгъахъди яшамиш шлубдихъра хъугъурхьа .
45006009	Фицики гъачІидаригъян чІиви гъахьи Месигь сарун диликІруб аьгъяхьуз . Дугъан зиин сарун аьжалин гьюкум илмидар .
45006010	Думу , сабан ва гьаргандиз гунгьарин дюн’я дипну , гъакІну . Хъа гьамус Думу Аллагьдиз яшамиш шула .
45006011	Гьаци учвура , гунгьар апІбаз дукІнайидарси , Иса Месигьдиъди Аллагь бадали яшамиш шулайидарси йихьай .
45006012	Гьаддиз гунгьари ичв аьжал хъайи бедендиин аьхювал апІуз мигъитанай ва дидин тямягьариз мютІюгъ махьанай .
45006013	Ичв жандин гьич саб пайра гунгьарин гьюкмиз мутуванай , дурарикан гьякьсуз ляхнарин гъуллугънан яракьар даришри . Дидин ерина , дукІну чІиви гъашидарси , Аллагьдин гъуллугънаъ йихьай . Ичв жандин паярра гьякьлувалин яракьди Аллагьдин гъуллугънаъ дерккай .
45006014	Гунгьари учв’ин агъавал дапІну ккундар , фицики учву Къанундикк яшамиш шуладарчва , хъа Аллагьдин ужувлакк .
45006015	Гьа , фу дапІну ккунду ухьу ? Ухьу , Къанундикк ккадарди , хъа Аллагьдин ужувлакк ккайидари гунагь шлу ляхнар дапІну ккундин ? ИкибаштІан , ваъ !
45006016	Учвуз аьгъдарди анчвузхъа , учву шлин ихтиярнаъ мютІюгъ хьуз лукІарси учІвраш , гьадгъан лукІар шулачва , гьаци — аьжалихъна хру гунагьвалин лукІар , ясана гьякьвалихъна хру Аллагьдихъ хъпехъувалин лукІар шулачва ,
45006017	хъа учву улихьди гунагьвалин лукІар вушра , Аллагьдин кюмекниинди ичв марцци кІваан учвуз улупурайи аьгъюваларихъ хъпехъури гъахьунчва !
45006018	Ва учву гунгьариккан ккадаънийи , гьамус гьякьлувалин лукІар гъахьунчва .
45006019	Узу , адмийир гъавриъ ахъруси , мисалариинди кІураза , даршиш мидин гъавриъ ахъуб учвуз гизаф читин ву . Фици учву мидиз улихьна ичв жандин паяр чиркинвализ , законсузвалар апІуз тувуйиш , гьаци гьамус дурар гьякьлувалин гъуллугънаъ гирами ляхнар апІуз тувай .
45006020	Фицики учву гунгьарин лукІар вуйиган , гьякьлувалин гьюкмиъ адайчва .
45006021	Учву ичв йирси ляхнар апІруган , фукІа хайир айчвуз ? Дицдар ляхнари аьжалихъна хуруган , гьамус дурарихьан начди ачвуз .
45006022	Хъа гунгьариккан азад духьнайиган ва Аллагьдин лукІар духьнайиган , гьамус , марцци яшайишдин хайир ачвуз , хъа диди гьаргандин уьмрихъна хуру .
45006023	Фицики гунгьин кьимат аьжал ву . Аллагьдин багъиш — ихь Агъа , Месигь Исайихъди вуйи гьаргандин уьмур ву .
45007001	Учвуз аьгъдарди айинчвуз , гъардшар ( учвуз , Къанундин гъаври ахънайидариз кІураза ) , Къанунди инсан чІивиди имиди дугъ’ин агъавал апІурайиб ?
45007002	Мисалназ , жилирихь хьайи шив , сабан думу чІивидимидикьан гагьди , Къанундиинди чан жилирик китІна , хъа эгер дугъан жилир гъачІиш , Къанунди думу нюкгьин гьюкмиккан азад апІура .
45007003	Гьаддиз , чан жилир чІивидимиди думу жарариз швуваз гъушиш , дугъу кьяппавал апІура . Хъа эгер дугъан жилир гъачІиш , думу нюкгьин гьюкмиккан азад шула , ва гьаддиз дугъу , жарариз шивди гъушну кІури , кьяппавал апІурадар .
45007004	Гьаму жюрейиинди , йиз гъардшар , Месигьдин Бедендилантина учвура гъачІидаригъян чІиви гъахьирин ихтиярнаъ ахъбан бадали ва , Аллагьдиз бегьер хпан бадали , Къанунди кІуруб апІбаккан азад вучва .
45007005	Фицики ухьу бедендиз ккуниб апІури яшамиш шулайхьа . Къанундиланмина шулайи ихь гунагькарвалин тямягьяри ихь жанариин агъавал апІуйи . Диди ухьу аьжализ хурайхьу .
45007006	Гьадму Къанундин бацариъ айхьа . Ухьу , Къанундиз дукІну , дидккан азад гъапІунхьу . Сарун дидикІнайи йирси аьдатарин хиликкди ваъ , хъа Рюгьнан хиликкди цІийи духьну , Аллагьдиз гъуллугъ апІуз шулу .
45007007	Мушваъ фу шула ? Къанун — му гунагь вуйинхъа ? Ваъ , дици дар . Мидихъди сабси , Къанун адайиш , узуз , гунагь фу вуш , аьгъю хьибдайзуз . Эгер Къанунди , « жараринуб ккун мапІан » , кІурадайиш , узуз , лайикь даруб ккун мабхьан , фу кІуру гаф вуйишра , аьгъю хьибдайзуз .
45007008	Гунгьи , гьаму табшуругъ багьна вуди , узук лайикь дару тямягьар каунзук . Къанун адайиш , гунагьра шулдайи .
45007009	Узу Къанун аьгъдарди яшамиш шулайза , хъа Къанундин табшуругъар узуз аьгъю гъахьиган , гунагьра арайиз удубчІвну ,
45007010	ва узура гъакІну . Гьаци узуз уьмур дубхну ккуни табшуругъну , узуз аьжал гъабхну .
45007011	Фицики гунгьи , гьаму табшуругъ багьна вуди , узу алдатмиш дапІну , гъакІунзу .
45007012	Гьаци вуйиган , Къанун гирами ву , дидин табшуругъарра гирамидар , гьякь вуйидар ва ужудар ву .
45007013	Му ужубди узуз аьжал гъабхну . Гьаци вуйин ? ИкибаштІан , ваъ ! Гунгьи , узуз аьжал хьпан бадали , ужуб мутму ишлетмиш гъапІну . Гьамци апІури , гунгьи чан ляхин гъапІну . Табшуругъну гунагь гизаф пис шейъ вуйиб улупура .
45007014	Ухьуз Къанун рюгьнануб вуйиб аьгъяхьуз , хъа узу , беден ади , гунгьиз лукІди тувнади гъахьунзу .
45007015	Узу гьапІраш , узуз аьгъдарзуз , яна узуз ккуниб апІурадарза , хъа узуз даккниб апІураза .
45007016	Эгер узу узуз даккниб апІураш , Къанун ужуб вуйивал кьабул апІураза .
45007017	Дугъриди гъапиш , мици апІурайир узу дарза , хъа узуъ яшамиш шулайи гунагь ву .
45007018	Узуъ , йиз гунагькар бедендиъ , уж’вал яшамиш шули адрувал аьгъязуз . Ужудар ляхнар апІуз ккунди шулзуз , хъа дицдар ляхнар апІурадарза .
45007019	Фицики узу узуз ккуни уж’вал апІурадарза , дидин ерина узуз даккни чІуру ляхнар апІураза .
45007020	Узуз даккни ляхнар узу апІруган , дугъридан гъилигиш , дурар апІурайир узу дарза , хъа узуъ яшамиш шулайи гунагь ву .
45007021	Гьаци вуйиган , гьамциб ляхин ачухъ гъабхьунзуз : гьарган , узуз уж’вал апІуз ккун гъабхьиган , хил’ан удубчІвруб писвал вуйиз .
45007022	Йиз айтІан пай Аллагьдин Къанундиин шад ву
45007023	Йиз жандиъ жара къайда рябкъюразуз . Му къайдайи йиз фагьмин къайдайихъди дяви гъабхура . Йиз жандиъ айи гунагь къайдайи узу чан йисирвализ дисура .
45007024	Гьей касиб узу ! Шли узу , узуз аьжал хру , гьамциб бедендихьан уьрхиди ?
45007025	Ихь Агъа Иса Месигьдилантина ухьу уьрхру Аллагьдиз баркаллагь ! Гьаддиз , узу сар вуди , йиз фагьум Аллагьдин Къанундин гъуллугънаъ а , хъа йиз беден гунагьнан гъуллугънаъ а .
45008001	Сарун Месигьдихъди яшамиш шулайидарик тахсир кипдар .
45008002	Гьаз гъапиш Месигь Исайилантина уьмрихъна хурайи рюгьнан законди узу гунгьарихъна ва аьжалихъна хурайи закондиккан азад гъапІну .
45008003	Ихь гунагькар бедендиинди Къанун зяиф гъабхьну . Гьаддиз Аллагьди Чан Бай гунагькар адмийириз ухшар ади , гунгьарихъанди гъурбан хьуз жилариина гьаъну . Гьаци Дугъу адмийирин бедендиъ айи гунгьар тахсирназ гъахну .
45008004	Жвуван гунагькар бедендин гьюкмиъ — ваъ , хъа рюгьнан гьюкмиъ яшамиш шули , ухьу Къанундин гьякьлу табшуругъар тамам апІбан бадали , Аллагьди гьамци гъапІну .
45008005	Фицики чан гунагькар бедендин гьюкмиъ яшамиш шулайидари бедендин тямягьарикан фикир апІура , хъа рюгьнан гьюкмиъ яшамиш шулайидари Рюгьнан ляхнарикан фикир апІура .
45008006	Бедендин тямягьарикан вуйи фикрари аьжалихъна хуру , хъа Рюгьнан ляхнарикан вуйи фикрари уьмур ва архаинвал хуру .
45008007	Гьаз мици ву ? Гьаз гъапиш бедендин тямягьарикан вуйи фикрар Аллагьдиз душмнар ву . Дурар Аллагьдин Къанундиз табигъ шулдар , я табигъ хьузра шулдар .
45008008	Бедендин гьюкмиъ яшамиш шулайидарихьан Аллагьдиз ккуниб апІуз шулдар .
45008009	Эгер дугъридан учвуъ Аллагьдин Рюгь яшамиш шулаш , учву бедендин гьюкмиъ яшамиш шуладарчва , хъа Рюгьназ мютІюгъ шулачва . Шлиъ Месигьдин Рюгь адарш , думу Месигьдинур дар .
45008010	Тмуну терефнаан , эгер учвуъ Месигь аш , гьеле ичв беден гунгьари дубкІнашра , Рюгьну , Аллагьдин улихь гьякь дапІну , учвуз уьмур тувра .
45008011	ЙикІбан кьяляхъ Иса чІиви ГъапІурин Рюгь учвуъ яшамиш шулаш , Месигь чІиви ГъапІури , учвуъ яшамиш шулайи Рюгьналанмина ичв жанариз уьмур багъиш апІура .
45008012	Гьаддиз , гъардшар , ухьу ихь гунагькар бедендиз ккуниб дапІну , дидиз мютІюгъ духьну ккундар .
45008013	Эгер учву ичв бедендин гьюкмиъ яшамиш шулуш , йихидичву . Хъа эгер учву рюгьниинди ичв гунагькар бедендин тямягьар гъачІиш , уьмур гъазанмиш апІидичва .
45008014	Фицики Аллагьдин Рюгьнан гьюкмиъ айидар Аллагьдин гьякь веледар ву .
45008015	Ухьу кьабул дапІнайи Рюгьну ухьу лукІариз илтІикІурадар ва ухьуз цІийи гучІ ккапІрадар , му Рюгьну ухьу Аллагьдин веледариз илтІикІура . Ва Дугъу « Авва » , яна « Адаш » кІури , гьарай апІуз гъитра .
45008016	Ихь рюгьнахъди сабси Рюгьну Чав ухьу Аллагьдин веледар вуйиб тасдикь апІура .
45008017	Ухьу Аллагьдин веледар вуйиган , Месигьдихъди ухьузра ад хьпан бадали , Дугъан аьзабар ухьу кьабул апІурайиган , Месигьдизси , Аллагьдин ирс ухьузра рубкьиди .
45008018	Ухьуз гъюз имбу уьмриъ хьуз ккайи адлувалихьан ихь гьамусдин аьзабар фукІара дар .
45008019	Фицики Аллагьдин веледар фужар вуш , ачмиш апІру вахт хьайиз , Аллагьди халкь дапІнайиб вари , аьгь апІуз даршули , ккилибгура .
45008020	Аллагьди халкь дапІнайиб вари му мянасуз дюн’яйиъ чпин ниятниинди адар , хъа — халкь ГъапІурин ниятниинди . Хъа Аллагьди халкь дапІнайи варибдин , чпи пуч шлу лукІ’валиккан азад хьиди ва Аллагьдин веледариз гъурубкьу азадвална адлувал чпизра кайиб хьибди , кІури , миж ади гъабхьну .
45008021	
45008022	Ухьуз аьгъяхьуз , Аллагьди халкь дапІнайиб вари , бицІир апІури аьзиятнакк ккайи дишагьлиси , гъийин йигъазкьан аьзабариъ ади гъабхьну .
45008023	Неинки вари халкь дапІнайиб , хъа гьацира Рюгьну ацІну цІийи уьмур ккебгъу ухьура вари ккилигурайхьа . Дидлан гъайри , Аллагьди ухьу Чан веледарди гъадагъур , кІури , ва ихь жанар азад апІур , кІури , айтІанзина аьзабнаъ ккилигури айхьа .
45008024	Ихь умудну ухьу гъюрхну . Ихь умуд ухьуз гъурубкьиш , думу умудди гъубзрадар . Адмийир , миж кайиб тамам гъабхьихъан , фтиккІа миж кади гъуздар .
45008025	Ухьу ухьуз адрубдик миж кади гъузрахьа ва сабурлуди дидиз ккилигурахьа .
45008026	Дидихьна , ухьуз , зяиф касариз , ихь зяифвализ дилигну , Рюгьну кюмек апІурахьуз . Ухьуз хай вуйибси ккарагуз аьгъдархьуз , аммаки ухьхъанди Аллагьдиз мидкан гафариинди пуз даршлу гьигьариинди Рюгь Чав ккарагура .
45008027	Хъа Аллагьдиз , ихь юкІвар Шлиз арццнаш аьгъяди , Рюгьну Чаз фтикан ккарагураш аьгъя , фицики , Рюгь , Аллагьдиз Чандарихъанди Чаз , Аллагьдиз ккуниси ккарагуру .
45008028	Ухьуз , Аллагь ккунидариз , Чаз ккуниси Дугъу дих гъапІдариз , вариб ужувлаз ачухъ шлуб аьгъяхьуз .
45008029	Фицики , дюн’я арайиз хайиз Дугъаз аьгъюди айидар , Гьадгъу улихьмиди Чан Бай вари чвйир-чйиригъян сарпирди хьпан бадали , Чан Бализ ухшар хьуз ктагъну .
45008030	Чав ктагъдариз Дугъу дихра гъапІну , хъа дих гъапІдар Чан улихь гьякь гъапІну , хъа гьякь гъапІдар адлу гъапІну .
45008031	Фу кІухьа ? Аллагь ухьхъанди вуш , ухьуз къаршу шлихьан хьуз шул ?
45008032	Ухьу вари бадали , Чан Бай , гьяйиф дарапІди , аьзабнакк Ккитури , Чан Балихъди сатІиди ухьуз вари имбубра тувидаринхъа ?
45008033	Шилхьан Аллагьди кадагънайи халкьдик тахсир кипуз хьибди ? Аллагьди Чав дурар гьякь апІура .
45008034	Шли дурар тахсирлу апІиди ? Месигь Иса гъакІну , хъа чІиви гъахьну , хъа гьамус Аллагьдин арччулну хилихъинди деъна ва ухьхъанди ккарагура .
45008035	Ухьхьан Месигьдин масанвал тадабгъуз фтихьан шул ? Дердерихьан ? читинваларихьан ? хъергуваларихьан ? гаш’валарихьан ? гъяцІливаларихьан ? хатІйирихьан ? ханжларихьан ?
45008036	Гирами китабариъ дибикІна : « Уву бадали учу гьар йигъан йивну йихура , урккуз гьязур дапІнайидарси , учу марччарик гьисаб апІура » .
45008037	Гьаци вушра , ухьу ккун гъапІу Аллагьдин кюмекниинди гьаму варибдиъ зурба гъалибвал гъадабгъидихьа .
45008038	Фицики узуз дугъридан аьгъязуз : я уьмрихьан , я аьжалихьан , я малайикарихьан , я заан рюгьярихьан , я гьамусдин , я гъюз имбу заманайихьан , я кьудратарихьан ,
45008039	я зиин али , я кІанакк ккайи гъатарихьанра , я вари дюн’я гъадабгъиш , жара жюрейин гьич сабдихьанра ухьхьан ихь Агъа , Месигь Исайиланмина улупу Аллагьдин масанвал тадабгъуз хьибдар .
45009001	Месигьдин гьякьнииндира гьякь кІураза . Узу кучІлар апІурадарза , Гирами Рюгьну абцІнайи йиз намус узуз шагьид ибшри :
45009002	йиз кІваъ зурба дерд ва кудудубкІру иццрушин айиз .
45009003	Йиз гъардшар , йиз миллет уьрхбан бадали , Узу Месигьдихьан гьудучІвузра гьязур вуза .
45009004	Йиз миллет Израил халкь ву . Дурариз Аллагьди Чан веледар кІура . Аллагьдин ад , Аллагьдихъди гъийитІу йикьрар , Мусайин Къанун , Аллагьдиз гъуллугъ апІувал ва Аллагьдин Гаф гьаму халкьдиз тувнийи .
45009005	Гьамрар ву ихь зурба абйирин наслар . Гьамрар ву варибдин зиин Аллагь вуйи , аьсрариан аьсрариз ужувлакк ккайи Месигьдин жилин хизан . Амин !
45009006	Хъа му , Аллагьди Чав тувнайи гаф тамам гъапІундар , кІуру гаф дар . Дарди хьуз , Израиликан гъахьидар гьякь вуйи израил халкь ву , хъа вари ваъ .
45009007	Гьеле дурар Ибрагьимдин наслар вушра , сабан , мици хьувалиинди , дурар вари Ибрагьимдин гьякь наслар дар . Фицики , Аллагьди гъапиганси , « Яв гьякь наслар ИсакьдикантІан хьидар » .
45009008	Му гьаци кІуру гаф вуки : Ибрагьимдилан бабкан гъахьи вари наслар Аллагьдин гьякь веледар дар , хъа анжагъ Ибрагьимдиз туву Аллагьдин гафналантина гъахьи веледар гьякь веледар ву .
45009009	Туву гафнаъ магьа фу кІураш : « Улупнайи вахтна Узу гъидиза ва Сарайиз бай хьиди » .
45009010	Хъа му сабан вариб дар . Гьацира Ревекайиз баяр айи ва дурарин сар адашра вуйи — ихь аба , Исакь .
45009011	Ва кьюрид баяр бабкан хьайиз , дурари фукІа-мукІа ужуб , я харжиб апІайиз улихьна , Аллагьди Ревекайиз гъапну : « Аьхюну бай бицІирнурин гъуллугънаъ хьиди » . Аллагьди мици дурар бабкан хьайиз улихьна гъапнийи , гьаз гъапиш , Аллагьди кадагънайи бай , Чав ният дапІнайиганси кадагънайир хьпан бадали , хъа бали чав гъапІубдиинди кадагъну дархьбан бадали .
45009012	
45009013	Гирами китабариъ дупнайиси : « Узуз Якьуб ккун гъахьунзуз , хъа Исаф — даккун » .
45009014	Гьамус фу пухьа ? Аллагь дюз дарур шлуб дарки , гьаци дарин ? ИкибаштІан , шлуб дар !
45009015	Фицики , Дугъу Мусайиз гъапну : « Узу Узуз ккунириз уж’вал дебккдиза ва Узу Узуз ккунирин язухъ зигидиза » .
45009016	Гьаддиз , адмийирикан шлиз , чан тІалабариз вая гъапІу ляхнариз дилигди , уж’вал апІуруш , Аллагьди Чав гьял апІуру .
45009017	Гирами китабариъ дупнайиси , Аллагьди Египетдин паччагьдиз гъапну : « Увлантина варидариз Йиз кьувват улупбан ва Йиз ччвур вари дюн’я вуйибси рабгъбан бадали , увкан паччагь ктаур Узу вуза » .
45009018	Магьа гьамци Аллагьди , Чаз ккуниси , сариз уж’вал апІуру , сарик хъял капІру .
45009019	Мумкин ву , учву узуз гьамци пубра : « Эгер Аллагьди ихь ляхнариин аьхювал апІураш , гьаз Дугъу ухьу тахсиркрар апІура ? Аллагьдин ниятариз фуж къаршу удучІвидихъа ? »
45009020	Уву фуж вувахъа , инсан , Аллагьдихъди гьюжатар апІуз ? Мутмуйи учв гъапІурихьан гьерхдар , аьхир , узу гьамциб уву гьаз гъапІунва , кІури ?
45009021	БатІур гъабар апІрурин хилиъ адаринхъа ? Дугъу чаз ккун гъабшиш , гьадму гъурдсиб батІрикан багьайин гъаб , ясана ужуз гажин апІуру .
45009022	Аллагьдиз Чан хъял улупуз ва Чан кьувват улупуз ккун гъабхьну , аммаки хъял капІру , тІанкь апІуз гьязур вуйи ляхнар Дугъу сабурлуди аьгь гъапІну .
45009023	Дугъу мици Чан ккудудубкІру ад , рягьимлувализ лайикь вуйи ва адлувал кьабул апІуз гьязур дапІнайи касариз улупуз гъапІундайкІан , яраб ?
45009024	Гьадму касар ухьу вухьа . Дугъу ухьу неинки жугьдаригъян , хъа миди вуйи халкьаригъян , дих дапІну , гъядягъну .
45009025	Гирами китабарикан Осийин китабдиъ дупна : « Йиз халкь дарудариз Узу Йиз халкь пидиза , ва Узуз даккнириз Йиз ккунир пидиза » .
45009026	« Аллагьди : „ Учву Йиз халкь дарчва “ гъапи гьадму йишв’ин дурариз чІиви Аллагьдин веледар пиди » .
45009027	Ишаяйира Израилин халкьдихъанди гьарай апІура : « Гьеле Израилин веледарин кьадар гьюлин кІанаъ айи гъумкьан вушра , дурарикан цІиб кьадартІан уьрхидар ,
45009028	фицики Аллагьди Чан ахиримжи суд адмийирин зиин ухди апІиди » .
45009029	Ва Ишаяйи улихьмиди гъапиганси : « Эгер Вариудукьру Агъайи ухьуз наслар гъитундайиш , ухьуз шлубра Содом ва Гомор шагьрариз гъабхьиб хьибдийи » .
45009030	Гьамус фу кІуру ? Гьякьвал дарабграйи жара миллетариз чпин хъугъувалилантина гьякьвал гъабхьну .
45009031	Хъа Къанун тамам апІури гьякьвал абгурайи Израилин халкьдиз гьякьвал гъабхьундар .
45009032	Гьаз ? Гьаз гъапиш дурариз гьякьвал ляхнарилантина абгуз ккун гъабхьну , хъа хъугъувалилантина ваъ . Дурар ликарикк ккабхъру гъвандихъ хъарсну ,
45009033	Гирами китабариъ дупнайиси : « Лиг гьа , Узу Сион дагъдиин ликарикк ккабхъру Гъван дивдиза , Гъван , гунагькрар хъарсру Гъван , аммаки фуж Гьадгъахъ хъугъиш , думу швумал хьидар » .
45010001	Гъардшар , узуз йиз кІваантІан жугьдар дюрхну ккундузуз , ва Аллагьдиз гьадрарихъан ккарагураза .
45010002	Фицики узу шагьидвал апІураза , чпи Аллагьдихъ юкІв хъипну янашмиш шулашра , дурариз дюз рякъ аьгъдар .
45010003	Гьаз гъапиш дурариз Аллагьди багъиш апІру гьякьвал аьгъдайи , хъа чпин хусуси гьякьвал арайиз адабгъуз чарйир зигури , Аллагьдин гьякьвализ мютІюгъ гъахьундар .
45010004	Месигьди , гьарсар хъугъу кас Аллагьдин улихь гьякь апІбан бадали , Къанундиз аьхир дебккну .
45010005	Мусайи Къанундин гьякьваликан бикІура : « Къанундин табшуругъар тамам апІрур яшамиш хьиди » .
45010006	Гирами китабариъ хъугъувализ дилигну туврайи гьякьлували гьамци кІура : « Учву учвхьан мегьерханай : „ Фуж аьршариз гъягъиди ? “ душв’ан Месигь хъади гъюз ?
45010007	ва мегьерханай : Месигь гъийихдарин паччагьлугъдиан хъади гъюз , „ Фуж кІан адрушваз гъягъиди ? “ »
45010008	Фу дупна Гирами китабариъ ? « Аллагьдин Гаф увухъди хъа , яв багахь хьа , думу яв ушвниин ал ва яв кІваъ а » , ва думу Гаф ухьу адмийириз улупурайи хъугъувал ву .
45010009	Эгер уву яв ушвниинди : « Иса Агъа ву » , — кІури , Аллагьди Думу гъачІидаригъян чІиви гъапІубдихъ , юкІв хъипну , хъугъиш , уьрхидиву .
45010010	Гьарсар , юкІв хъипну , хъугърур , Аллагьдин улихь гьякь хьиди ; ушвниинди чан хъугъуваликан ктибтрур уьрхиди .
45010011	Фицики , Гирами китабари кІура : « Дугъахъ хъугърур беябур апІуз хьибдар » .
45010012	Жугьдарна жара миллетар саб ву , фицики Агъара варидариз Сар ву , ва Чаз дих апІру варидариз Дугъу уж’вал тувру .
45010013	« Гьарсар , Агъайиз дих апІрур , уьрхиди » .
45010014	Хъа дурари чпи Хътругъруриз фици дих апІиди ? Фици чпиз Дерерхьрурихъ хъугъди ? Хъа дурариз , Дугъкан сарикьан дарпиган , фици ебхьиди ?
45010015	Хъа фици Дугъкан ктибтиди , ктибтрур гьадраиш ? Гирами китабариъ дибикІнайиси : « Фукьан гюрчег дарин Ужувлан хабар рабгърударин ликар ! »
45010016	Аммаки вари жугьдари му Ужувлан хабар ибак апІури гъахьундар . Ишаяйи гъапну : « Агъа , фуж хъугъну учу улупу аьгъюваларихъ ? »
45010017	Гьаци вуйиган , Ужувлан хабар гъеебхьиган , хъугъвал гъюру . Хъа Ужувлан хабар , Месигьдикан ктибтруган , гъюру .
45010018	Амма узу кІураза : « Дурариз Ужувлан хабар гъеебхьундарин ? » ИкибаштІан , гъеебхьну ! « Вари дюн’я вуйибси дурарин дихар гъарагънийи ва дурарин гафар дюн’яйин тлихъан кІулихъна гъурукьнийи » .
45010019	Хъана кІураза : « Израилин халкь мидин гъавриъ ахъундайкІан ? » Сифте Мусайин китабдиъ кІура : « Узу учвуъ гъизгъинвал ачмиш апІидиза , халкь ву дупну гьисаб апІуз даршлу халкьдиинди . Узу увук хъял капІдиза , шулайибдин гъавриъ адру халкьдиинди » .
45010020	Хъасин Ишаяйин китабдиъ кІубанди кІура : « Узу дарагди гъахьидариз Узу гъидихъну . Узу гьедрерхри гъахьидариз Узу ачмиш гъахьунза » ,
45010021	хъа Израилин халкьдикан душваъ кІура : « МютІюгъ даршлу ва хъпебехъру халкьдиз вари йигъди Узу , хилар гьачІаккну , дих апІури гъахьунза » .
45011001	Хъа магьа узу гьерхраза : « Аллагьди Чан халкь Чахьан гьадаънадарин ? » ИкибаштІан , ваъ ! Узура Ибрагьимдин насил , Вениаминдин тухмиан вуйи израилжви вуза .
45011002	Аллагьди Чаз улихьмиди аьгъю Чан халкь Чахьан гьадаънадар ! Гирами китабариъ Ил’ясдикан фу дупнаш , аьгъдарди анчвуз ? Ил’ясди Аллагьдиз израил халкьдилан аьрз апІуру :
45011003	« Я Агъа , дурари Яв пайгъамбрар гъийихнийи ва , Увуз гъурбнар хру Яв йишвар ккидирчнийи ; анжагъ узу сар сагъди имиза , аммаки , дурариз узура йивну йикІуз ккунди а » .
45011004	Аллагьди дугъаз фициб жаваб тувнийи ? « Узу Узуз Ваалдин улихь кІул ис дарапІу ургуд агъзур кас гъюрхюнза » .
45011005	Гьаму вахтарира Аллагьди Чан ужувлиинди кадагънайи саб бицІи гъварч адмийир а .
45011006	Аллагьдин ужувлиинди дубхьнайиб , инсандин ляхнариз дилигну , дубхьнадар . Гьаци дайиш , уж’вал уж’валси гъубзидайи .
45011007	Гьамус фу шула ? Израилин халкьдиз чпи абгурайиб гъибихъундар . Анжагъ кадагънайидаризтІан гъибихъундар , имбударин инсанвал гъудубгну .
45011008	Гирами китабариъ дупнайиси : « Аллагьди дурар дерин нивкІуъ аънийи » . « Дурариз дярябкъбан бадали , Аллагьди дурарин улар хъяркьнийи , дурариз деребхьбан бадали , ибариъ итІишвнийи , ва гьамци гъийин йигъазкьан ими » .
45011009	Давудри гъапнийи : « Гъит , дурариз , чпин шадлугъар чпиз ккиву рукьарна чулар ишри . Гъит , дурар хъахъну алдакри ва жазайикк ккахъри .
45011010	Гъит , дурариз дярябкъбан бадали , дурарин уларихь мучІушин гьабхъри . Гъит , дурарин юкьвар гьаргандиз кьяни ишри » .
45011011	Узу кІураза : « Жугьдар , хъахъну , гъудужвуз даршлуси , алдакнинхъа ? » ИкибаштІан , ваъ ! Гьадрарин алдакувалиланмина имбу халкьариз , жугьдар бахил хьпан бадали , уьрхювал гъабхьну .
45011012	Дурарин алдакували вари дюн’яйиз уж’вал хуруган ва дурариз кам гъахьиган , имбу миллетариз зурба ужувлар шлуган , хъа эгер вари жугьдар Аллагьдихьна хътакиш , имбу дюн’яйиз фукьан зурба ужувлар шул !
45011013	Гьамус узу , жара миллетар , учвухьна илтІикІураза . Узу Аллагь аьгъдру миллетарихьна гьаънайи вакил вуза . Узу йиз гъуллугъ заан вуди гьисаб апІураза .
45011014	Йиз халкь бахил дапІну , сакьюдаркьана уьрхидиза кІури , миж кайиз .
45011015	Аллагь жугьдарихьан гьидицган , дюн’яйин жара халкьариз мясляаьт гъабхнуш , хъа Аллагьди жугьдар кьабул гъапІган , фу шул ? Дийихнайидар чІиви апІдаринхъа ?
45011016	Эгер яв уьлин сабпи парча Аллагьдиз бахш гъапІиш , имбу вари уьлерра гирами хьидияв . Эгер гьарин ччивар гирамидар вуш , дидин кюлерра гирами ву .
45011017	Гъяни гьарин кюлер кудуршвнади , дурариин чІурудар фици улурхьнуш , гьадму жюрейиинди учву , жара миллетар , чІуру чІвумуччварси гьамус гъяни гьарин ччиварин кьувватнак кеъначва .
45011018	Гьаци вуйиган , кюлерин зиин фурс мапІан , гьаз гъапиш , ччивариз уьмур туврайир уву дарва , хъа ччивари увуз уьмур тувра .
45011019	Уву пидива : « гьатму кюлер узу улурхьбан бадали ктуршвну » .
45011020	Думу гьякь вуяв . Дурар чпин хътругърувалиан ктуршвну . Хъа уву дурарин йишв’ин хъугъувалиан алва . Гьаддиз фурс мапІан , хъа гучІ кади гъуз .
45011021	Аллагьди багъри кюлер гьяйиф гъапІундарш , увура гьяйиф апІидар .
45011022	Гьаци вуйиган , увуз Аллагьдин уж’валра , хъялра рябкъюравуз . Дугъан хъял Чахьан гьудучІвдарихьна шулу . Хъа увухьна вуйи уж’вал , эгер уву Дугъан ужувлакк гъузруш , рябкъюравуз . Гъудрузиш , гьаркан увура кадабтІиди .
45011023	Хъа эгер жугьдар чпин хътругърувалиъ утІукьну гъудрузиш , дурар хъана гьарик кюрхьди , даршуз , Аллагь му кюлер тазабаштІан кюрхьюз кьудратлу ву .
45011024	Хъа эгер уву чІуру гьаркан кадабтІнайи циркил , багъри дарди , гъяни гьарик кубхьнуш , хъа кюлериз чпин багъри гьар’ин улурхьуз фукьан рягьят шул !
45011025	Гъардшар , узуз учву му сирнан гъавриъ адарди гъитуз , учву ичв аьгъювалиин гизаф умуд кивну гъудрузбан бадали , ккундарзуз . Израилин саб пай агьлар , чпин утІукьну гъузувалиъ арсну , жара миллетар вари тамамди Аллагьдихьна илтІикІайизкьан , гъузди .
45011026	Хъасин , Израилин вари халкь уьрхиди . Гирами китабариъ дибикІнайиси : « Сион дагъдилан Уьрхрур гъиди . Дугъу Якьубдин тухмиан вари чІуруб идипиди ,
45011027	ва Узу дурарилан гунгьар алдагъган , дурарихъди йикьрар йитІидиза » .
45011028	Ужувлан хабар кьабул дарапІбиинди жугьдарикан Аллагьдин душмнар шула . Жара миллетар ичв хайирназ ву . Мидиз дилигди , жугьдар Аллагьдин кадагънайи халкьди гъузди , Аллагьдиз дурар ккунду , фицики Дугъу дурарин абйириз гаф тувнийи .
45011029	Фицики Аллагьди Чав дих дапІнайи халкь ва Чав тувнайи гаф уьрхиди .
45011030	Саб фила-вуш учву Аллагь гьясбикк апІдайчва . Хъа гьамус , Дугъахъ жугьдар хъпебехъган , Дугъу учвуз уж’вал улупура .
45011031	Аллагьди учвуз Чан уж’вал улупуз , хъасин думу дурариинра алабхъбан бадали гьаму ражари жугьдар Дугъахъ хъпехъурадар .
45011032	Аллагьди вари халкьариз , хъасин чпилан хил алдабгъбан бадали , хъпебехъри гъузуз шлу вахтар улупнийи .
45011033	Фукьан дарин Аллагьдин фагьмин ва зигьмин деринвал ва булвал ! Фукьан дарин Дугъан ниятар ктитуз даршлувал ! Фукьан дарин Дугъан рякъярин гъавриъ ахъуз даршлувал !
45011034	« Агъайин фагьум шли аьгъю апІиди , Дугъаз насигьятар шли тувди ? »
45011035	« Шли фу тувну Аллагьдиз , Дугъу думу кьяляхъ апІуз буржлу вуйиб ? »
45011036	Вари Аллагьди халкь гъапІну , аьхир , ва гьадму вари яшайиш анжагъ Гьадгъуланмина ва Гьадгъаз шула . Аьсрариан аьсрариз ад Гьадгъаз ву . Амин !
45012001	Гьаддиз учвуз ккарагураза , гъардшар , Аллагьдин уж’вал бадали ичв жанар , Гьадгъаз хуш шлу марцци , чІиви гъурбнарси , дерккай . Му Аллагьдиз фагьумлу вуйи гъуллугъ хьибди .
45012002	Гъит , му дюн’яйин гьюкмари учв’ин агъавал дарапІри . Аллагьдин ужуб , рази ктаъру ва гьубкІу ният фу вуш , аьгъю хьпан бадали , ичв фагьум цІийи алапІури , дигиш йихьай .
45012003	Аллагьди узуз вакилвал багъиш дапІнайиган , узу учвуз варидариз кІураза : учву ичв вуйидартІан артухъ заанди мидисанай , учвуз гьарсариз Аллагьди туву хъугъувализ дилигну , фурс ктарди гъузай .
45012004	Ихь беден гизаф паярикан вушра , вари паяри саб ляхин апІурадар .
45012005	Гьаци ухьура вари Месигьдихъди саб беден вуди , дидин паяр вухьа .
45012006	Аллагьди Чан ужувлантина гьарсариз чан хусуси багъиш гъурубкьунхьуз . Шлиз пайгъамбарвалин багъиш аш , гъит дугъу думу , чан хъугъувализ дилигну , ишлетмиш апІри .
45012007	Шлиз жарадарин гъуллугънаъ шлу багъиш аш , гъит учв гьадму гъуллугъназ бахш ишри . Шлиз мялимвалин багъиш аш , гъит учв мялимвализ бахш ишри .
45012008	Шлиз ккарцуз шлу багъиш аш , гъит дугъу жарадар ккарцри . Шлиз жумартвалиинди пай апІуз шлу багъиш аш , гъит дугъу гьаци , кІвакк ккадарди , пай апІри . Шлиз жарадарин зиин аьхювал апІуз шлу багъиш аш , гъит аьхювал апІри вари юкІв хъипну ва намуслуди . Шлиз уж’вал апІуз шлу багъиш аш , гъит думу шадвалиинди апІри .
45012009	Гъит , ичв масанвал кІваантІан вуйиб ибшри . Писвал ккун мапІанай , ужувлахъ хъачІарккай .
45012010	Чвйирси чиб-чпи ккун апІинай . Гьарсари жвувазтІан чиб-чпиз артухъ гьюрмат апІинай .
45012011	ТІагъру дарди , юкІв хъади лихури , рюгь гьевеслуди Агъайин гъуллугънаъ йихьай .
45012012	Умудвалиъ шадди , бедбахтвалариъ сабурлуди , ккарагбариъ мюгькамди гъузай .
45012013	Аллагьдин адмийириз читинвалариъ кюмек апІинай . Хялар кьабул апІури гъузай .
45012014	Учвухъ хъергнайидариз ужувлар ккун апІинай . Ужувлар ккун апІинай , люкьнар — ваъ .
45012015	Шадлударихъди шад йихьай . Ишурайидарихъди ишай .
45012016	Чиб-чпихъди албагну яшамиш йихьай . Фурс мукубчІванай . Аьжузарихъди дуствал апІуз нач мапІанай . Жвувкан заанди фикир мапІанай .
45012017	Писвализ писвалиинди жаваб мутуванай . Варидариз уж’вал апІури гъузай .
45012018	Учвхьан шлубкьан варидарихъди мясляаьтниинди яшамиш йихьай .
45012019	Аьзиз дустар , хъял алдабгъбахъ махьанай , хъял алдабгъуб Аллагьдин ихтиярнаъ гъибтай . Фицики Гирами китабариъ дибикІна : « Хъял алдабгъувал Йиз ляхин ву . Узу жаза тувдиза » — кІура Агъайи .
45012020	Гьамдин ерина , « эгер яв душмандиз гашди аш , уьл тув дугъаз . Эгер думу дахаргну аш , шид тув . Эгер уву гьамци апІури гъашиш , думу нач’валиан йикІиди » .
45012021	Писвал ув’ин гъалиб хьуз мигъитан , думу уж’вали ккапІ .
45013001	Гьарсар заан гьюкмиз мютІюгъ духьну ккунду , фицики Аллагьдихьан дару гьюкум адар ; гьаму ражари айи гьюкумра Аллагьди дебккнайиб ву .
45013002	Гьаддиз , фуж гьюкмиз къаршуди гъудужвураш , гьадму Аллагьди дебккнайибдиз къаршу гъедергурайи гьисаб ву . Гьаци апІрудари чпиина тахсир хура .
45013003	Уж’вал апІрудариз гьюкумдрарихьан гучІ адар , хъа — писвал апІрудариз . Эгер гьюкумдрарихьан увуз гучІ апІуз ккундарш , уж’вал апІури гъуз ва дурарин терефнаан яв тяриф ебхьидивуз .
45013004	Гьюкумдар увуз уж’вал хьпан бадали лихурайи Аллагьдин лукІ ву . Хъа эгер уву писвал апІуруш , гучІ апІин , фицики увуз жаза гьадабтІуб гьадгъан гьюкмиъ гьавайиди айиб адар . Писвал апІруриз жаза адабтІури , Аллагьдин хъял алдабгъури , дугъу Аллагьдиз гъуллугъ апІура .
45013005	Гьаци вуйиган , дугъаз мютІюгъ духьну ккунду , неинки хъпебехъиш , жаза адабтІур кІури , хъа — жвуван намус бадалира .
45013006	Гьаци вуйивализ дилигну , учву налогарра тувай ; гьюкумдрари , Аллагьдин гъуллугъчйири , чпин вари вахт гьюкум гъабхбиинди гьапІра .
45013007	Гьардиз лайикь вуйиб тувай : шлиз — налогар , шлиз — харжар , шлиз — гучІ , шлиз — гьюрмат .
45013008	Саризра буржлуди мугъузанай ; гъит , учвук анжагъ саб буржтІан дарибшри , думура — чиб-чпихьна улупру масанвалин бурж , фицики , шли чан багахь хьайир ккун гъапІиш , гьадгъу Къанун тамам апІура .
45013009	Табшуругъариз лигай : « кьяппавал мапІан » , « миликІан » , « мигьитІибкІан » , « жараринуб ккун мапІан » , ва жара табшуругъариъра улупурайиб саб ву : « Багахь хьайир , жвуваз жвувси , ккун апІин » .
45013010	Масанвали багахь хьайириз писвал хурдар . Гьаддиз масанвал Къанун тамам гъапІу гьисаб ву .
45013011	Гьаму вахт фициб вуш , аьгъяди , гьаци апІури гъузай . Сарун учву нивкІ’ан хъиргру вахт дуфна , фицики ухьу уьрхру вахт , ихь сифте хъугъу йигъак гъилигган , гьамус багахь дубхьна .
45013012	Йишв ккудубкІура . Йигъ сарун багахь хьа . Мици вуйиган , вари мучІу ляхнарихьан ярхла хьидихьа , ва аквназ лайикь вуйибдихъди яракьламиш хьидихьа .
45013013	Гъачай , йигъандин аквназ барабар вуйиси , намуслуди яшамиш шулхьа . Пиянискаваларикк ва сатІи кьяппаваларикк кІул ккивдархьа . Аьйиб апІруб ва гьяясузуб апІидархьа , гьюжатар апІидархьа ва сар-сариин бахил хьидархьа .
45013014	Ихь Агъа Иса Месигьди учву уьрхричву , ичв бедендин гъайгъушин тямягьяриз миилтІибкІанай .
45014001	ЦІибди хъугъувал айир ичв арайиз кьабул апІинай . Дугъанна ичв фикрар сабсдар дар кІури , дугъахъди гьюжатар мапІанай .
45014002	Сариз фунуб вушра хураг ипІуз ихтияр хъугъували тувру , хъа тмунури , хъугъувал цІиб айири , бистнин мейвйиртІан итІурдар .
45014003	Вари ипІрур , мейвйиртІан диритІрурихьинди фурс кади милиган . Ва мейвйиртІан диритІрурира вари ипІурайир тахсирнакк ккаъну ккундар , фицики Аллагьди думу кьабул апІура .
45014004	Уву фуж вува , жарарин лукІрак тахсир кипуз ? ! Анжагъ чан эйсийин улихьтІан лукІ гьякь , ясана нягьякь шлуб дар . Агъайин лукІ гьякь хьиди , фицики Агъайиз думу гьякь апІуз гьюкум а .
45014005	Сари , саб йигътІан , тму йигъ важиблу ву кІура , хъа жарари , вари йигъар сабстар ву кІура . Гьарсари , гъит , чав фици гьисаб апІураш , гьаци апІри .
45014006	Сари йигъарикан сад йигъ , имбу йигъартІан багьа ву кІураш , дугъу гьаци Агъайин гьюрматназ апІура , ва фунуб-вуш саб хураг ипІрурира Агъа бадали гьаци апІура , гьаз гъапиш , Аллагьдиз чухсагъул кІура . Ва фунуб-вуш саб хураг дирипІрурира Агъайин гьюрматназ гьаци апІура , гьаци дугъура Агъайиз чухсагъул кІура .
45014007	Гьаз гъапиш ухькан саркьан чав-чаинди яшамиш шуладар , ва чав-чаинди йикІурадар .
45014008	Гьаци вуйиган , эгер ухьу яшамиш шулаш , Агъа бадали яшамиш шулахьа , эгер йихураш , гьацира Агъа бадали йихурахьу , ва аьхириъ , яшамиш шулайидар вушра , дийихнайидар вушра , Агъайиндар вухьа .
45014009	Гьамдин бадали Месигь гъакІну ва чІиви гъахьну — Дугъкан чІивидаринра , гъачІидаринра Агъа гъахьну .
45014010	Хъа уву гьаз яв гъардаш тахсир апІурава ? Яв гъардаштІан , уву фит’инди артухъ вуза , кІурава ? Ухьу вари Аллагьдин суддин улихь дугъужвидихьа .
45014011	Гирами китабариъ дибикІна : « Гьарсари Йиз улихь кІул ис апІиди , ва гьарсари , Узу Аллагь ву , пиди . Узу яшамиш шулайивал фици гьякь вуш , гьаму вари тамам шлубра гьякь ву — кІура Агъайи » .
45014012	Ва гьаддиз ухькан гьарсари Аллагьдин улихь , чав гъапІу ляхнариз дилигну , жаваб тувди .
45014013	Чиб-чпик тахсрар кирчувал дипурхьа , жвуван гъардшиз гъалатІариъ ва гунгьариъ ахъуз ухьу багьна тутрувиш , ужу хьибди .
45014014	Узуз аьгъязуз , ва дугъридан саб шак адарди Иса Месигьдин гьюкмиинди кІураза : марцциб даруб фукІара адар . Анжагъ марцциб дар кІуруриз думу марцциб дар .
45014015	Хъа эгер уву ипІруб яв гъардшиз кьабул шуладарш , яв ляхнариъ масанвал адар . Яв хураг бадали гъардаш пуч мапІан , Месигь гьадгъухъандира гъакІну .
45014016	Уву ужуб вуди гьисаб апІурайиб имбудари , писуб ву , пуз багьна мутуван .
45014017	Фицики Аллагьдин Паччагьлугъ ипІруб , я убхъруб дар , думу Гирами Рюгьну багъиш апІурайи дугъривал , ислягьвал ва шадвал ву .
45014018	Месигьдиз гьамци гъуллугъ апІурайири Аллагьдиз ккуниб апІура , ва адмийиризра кьабул шула .
45014019	Гъачай , мясляаьт шлу ва чиб-чпиз кюмек шлу гьарсабдихьна илтІикІурхьа .
45014020	Аллагьдин ляхнар ипІрубдин кІуллан чІур мапІан . Гьарсаб хураг ипІуз шул . Хъа яв гъардаш гунагьнахъна хру хураг ипІуб дюз дар .
45014021	Йикк дирипІуб ва чяхир дурухуб ва фукІа гьациб дарапІуб ужу ву , эгер дурари яв гъардаш гунгьарихъна гъахуруш .
45014022	Уву хъугънайи яв ляхнар жвувахьди гъит ; гъит , дурарикан анжагъ АллагьдизтІан аьгъяди дарибшри . Чав гьякь вуйиз кІуруб апІурайиган , учв тахсиркарди гьидригъру кас бахтавар ву .
45014023	Хъа шли , фукІа-мукІа ипІуз ужуб вая писуб кІури , шаклуди , ипІури гъашиш , дицир Аллагьди тахсиркар апІиди . Хъа хъугъвал адарди апІурайиб вари гунагь ву .
45015001	Ухьу , ижми рюгь айидари , зяиф рюгь айидарин гъалатІар сабурлуди аьгь дапІну ккунду , хъа жвуваз ккуниб дапІну ккундар .
45015002	Ухькан гьарсари багахь хьайириз , дугъан рюгь мюгькам шлуб , дугъаз хайир кайиб дапІну ккунду .
45015003	Гьеле Месигьдира Чан хайирназ фукІа гъапІундар . Хъа Гирами китабариъ дупна : « Уву беябур апІрударин люкьнар Уз’ин алахьнийи » .
45015004	Гирами китабариъ дибикІнайиб вари , диди туврайи сабурлувалин ва ккарцрувалин кюмекниинди ихь умуд ктадабтІбан бадали , ухьуз насигьят вуди , дибикІнайиб ву .
45015005	Гъит сабурлувал ва ккарцрувал туврайи Аллагьди , Иса Месигь мисал вуди Гьадгъахъди гъяри , ухьу сатІиди , саб гьарайниинди Аллагьдин , ихь Агъа Иса Месигьдин Адашдин тяриф апІруси , ичв мясляаьтнаъ яшайиш туври .
45015006	
45015007	Гьаци вуйиган , Месигьди учву фици кьабул гъапІнуш , учвура , Аллагьдин ад бадали , гьаци сари-сар кьабул апІинай .
45015008	Месигь суннат гъапІдарин гъуллугънаъ Аллагьдин гьякьвал дурариз улупуз , Аллагьди дурарин абйирин абйириз тувнайи гаф гьякь вуйивал улупуз ади гъахьну .
45015009	Гьадмуган жара халкьарира Аллагьди чпиз гъапІу ужувлантина Дугъан ад апІиди . Гирами китабариъ дупнайиси : « Гьаци вуйиган , узу Уву Аллагь аьгъдру халкьарин арайиъ адлу апІидизаву ва Яв ччвурназ тярифнан мяълийир апІидиза » .
45015010	Ва хъана : « Аллагьдин халкьдихъди сабси Шадвалин гьарай ипай , Аллагь аьгъдру халкьар ! »
45015011	Гьамцира дупна : « Агъа адлу апІинай , Аллагь аьгъдру вари халкьар ! Гъит вари миллетари мяълийириинди Дугъан тярифар апІри ! »
45015012	Ишаяйира кІура : « Ессей тухмиан таза кюл ачмиш хьибди . Дугъу миллетариин гьюкум гъабхиди , ва Аллагь аьгъдру халкьари Гьадгъак чпин миж кивди » .
45015013	Гъит , умуд тувру Аллагьди учву ичв хъугъувалилантина , Гирами Рюгьнан кьувватниинди ичв умуд артухъ хьпан бадали , шадвали ва мясляаьтну ацІричву .
45015014	Йиз гъардшар , учву ужувлу ацІнайиб , учвуз гизафубдикан аьгъю гъабхьиб ва сар-сариз учвхьан насигьятар тувуз шлуб якьинди аьгъязуз .
45015015	Хъа Аллагьди узуз багъиш тувнайиган , узу учвуз лап кІубанвал кади , сакьюдар ляхнарикан учвуз кІваин алауз ккунди гъибикІунзачвуз .
45015016	Йиз вакилвалин бурж вуди , Аллагьди жара миллетариз , Иса Месигьдин гаф ва Ужувлан хабар рабгъру багъиш тувназуз . Гьамци дурар Дугъаз , Гирами Рюгьниинди марцц духьну , Аллагьдиз ккуниси гъурбан хьиди .
45015017	Иса Месигьдихъ хъади , узура йиз Аллагь бадали апІурайи ляхнариин фурслу вуза .
45015018	Узлантина Аллагь аьгъдру халкьар гафнииндина ляхниинди Аллагьдиз мютІюгъ апІбан бадали , аьжайиб лишнарииндина аьламатариинди ва Аллагьдин Рюгьнан кьудратниинди Месигьди гъапІубдикантІан пидарза . Магьа гьамци , Ерусалим ва дидин гъирагъарихъан тап Иллирик уьлкейихънакьан Месигьдикан Ужувлан хабар деебтунза .
45015019	
45015020	Узу Месигьдин ччвур аьгъдру йишвариъ , жарари шибритІ ккиву йишв’ин хал дидривди , Ужувлан хабар рабгъуз чалишмиш гъахьунза .
45015021	Гирами китабариъ дупна : « Дугъкан дупнадрудариз Думу рякъиди , хъа деебхьнадрудар гъавриъ ахъди » .
45015022	Узу учвухьна гъюз гизаф ражари гьязур гъахьунза , хъа гьамцдар алахьиган гъюз гъабхьундарзухьан .
45015023	УхдитІан узуз учвухьна гъюз ккунди айзуз . Хъа гьамус узу му вари юрдариъ дилихну ккудубкІунза .
45015024	Испанияйиз гъягърур , учв’ин улукьидиза . Улукьиган , учвухъди , юкІв хъади , цІибди сюгьбатар апІбалан кьяляхъ , учву узу дина гьаърувалик миж кайиз .
45015025	Гьамус узу Ерусалимдиз душваъ айи Аллагьдин адмийирин гъуллугънаъ хьуз гъягъюраза .
45015026	Фицики Македония ва Ахая уьлкйирин хъугърудари Ерусалимдиъ касибди айи Аллагьдин адмийириз , пул уч дапІну , кюмек апІуз кьаст гъапІнийи .
45015027	Дурари дици апІуб ужу гъапІну , хъа Ерусалимдиъ айидариз дурар буржлу вуйи . Жугьдарихъди сабси дураризра рюгьнан ужувлар гъахьну . Дурари жугьдариз бедендин ужувларикан пай гъяпІну ккунду .
45015028	Узу гьаму месэла гьял гъапІиган ва чпиз хътапІу вари пул дурарихьна гъурубкьиган , Испанияйиз рякъюъ учІвдиза ва рякъюъ учв’инра улуркьидиза .
45015029	Узуз аьгъязуз , узу учвухьна гъафиган , Месигьди туву ужувлар гьуркІну хидизачвуз .
45015030	Учвкан , ихь Агъа Иса Месигь бадали , Гирами Рюгьнан масанвал бадали , миннат апІураза , гъардшар , узу бадали Аллагьдиз узухъди учвура юкІв абцІну ккарагай .
45015031	Ягьудия юрднаъ хътругърударин хиларигъ узу гъядряхъбан бадали , Ерусалимдиъ Аллагьдин адмийири уз’ин илипнайи ляхин кьабул апІбан бадали ,
45015032	эгер Аллагьдин ният гъабшиш , учвухьна шадвалиинди гъюбан бадали ва учвухъди рягьятвал гъадабгъбан бадали , ккарагай .
45015033	Гъит , ислягьвалин булагъ — Аллагь учвухъди варидарихъди ишри . Амин .
45016001	Узуз учвуз Фибия кІуру ихь чи аьгъяди ккундузуз . Думу Кенхрийиъ айи хъугърударин жямяаьтдин гъулугъчи ву .
45016002	Ккун апІураза учвкан , Агъайин гьюрматназ дилигну , думу Аллагьдин адмийириз лайикь вуйиси кьабул апІинай , дугъаз гьудрубкІру варибдиъ кюмек апІинай , фицики дугъу чав , гьеле узузра кмиди , гизафдариз кюмекар гъапІну .
45016003	Узухъди сатІиди Иса Месигьдин гъуллугънаъ гъахьи ва шулайи Прискилайиз ва Акилайиз узхьан саламар йипай .
45016004	Дурари узу бадали чпин жанар гьяйиф гъапІундайи . Неинки сар узу , хъа гьацира жара миллетарин хъугъру жямяаьтарира дурариз чухсагъул кІура .
45016005	Дурарин хулаз уч шлу хъугърударизра саламар йипай . Узуз масанди вуйи , Азияйиъ сарпирди Месигьдихъ хъугъу Эпенетдиз саламар йипай .
45016006	Учву бадали гизаф гъилиху Мар’ямдизра саламар йипай .
45016007	Йиз багахьлуйир вуйи , узухъди дустагъдиъ гъахьи ва марцци вакиларин арайиъ ад айи Андроникдизна Юнийиз — саламар . Дурар узутІан ухди Месигьдихъ хъугъну .
45016008	Агъайихъ хъугънайи йиз ккуни дуст Амплиатдиз — саламар .
45016009	Саламар йипай Месигьдиз гъуллугънаъ иштирак гъаши ихь гъардаш Урбандиз ва йиз ккуни дуст Стахисдиз .
45016010	Месигьдихъ хъугъвалиъ ижмивал улупу Апелесдиз — саламар . Ариставулин хуландариз варидариз саламар йипай .
45016011	Йиз багахьлу Иродиандиз — саламар . Агъайин терефкар вуйи Наркиссайин хуландариз варидариз саламар йипай .
45016012	Агъайин ад бадали юкІв хъипну лихурайи чйир Трифенайизна Трифосайиз — саламар . Агъа бадали гизаф жафа гъизигу йиз ккуни чи Персидайиз саламар йипай .
45016013	Саламар йипай Агъа бадали кадагънайи чве Руфдиз ва узузра дада гъахьи дугъан дадайиз .
45016014	Анискритдиз , Гермасдиз ва дурарихъди хъайи гъардшариз — саламар .
45016015	Саламар йипай Филологдиз , Юлияйиз , Нерейдизна дугъан чуччуз , Олимпасдиз ва дурарихъди хъайи вари Аллагьдин адмийириз .
45016016	Гирами мак дапІну , чиб-чпиз салам туври гъузай . Месигьдин вари жямяаьтари учвуз саламар хътаура .
45016017	Учвкан миннат апІураза , гъардшар , учвуз улупу аьгъювалариз къаршу удучІвури , гьюжатар апІрударихьан ва машат апІрударихьан ярхлади гъузай .
45016018	Гьаци апІру касар ихь Агъа Месигьдин гъуллугънаъ айидар дар , хъа чпин тямягьяр гьуркІбахъ хъайидар ву . Дурари чпин уччву улхбарииндина тярифариинди бицІи юкІвар айи касар алдатмиш апІура .
45016019	Ичв мютІюгъваликан варидариз деебхьна . Узу учв’ин гизаф шад вуза . Учвуз ужуб аьгъяди ва гьарсаб чІурувалихьан учву ярхлади ккундузуз .
45016020	Мясляаьт туврайи Аллагьди багарихьди иблис дармадагъин апІиди ва думу ичв ликариккинди гатІабхьиди . Гъит , учвуз Агъа Исайин уж’вал ибшри .
45016021	Узухъди лихурайи Тимофейи учвуз саламар хътаура , хъа дугъахъди — Луцийи , Ясонди ва Сосипатри , йиз багахьлуйири .
45016022	Узура , Павелин гьаму кагъаз бикІурайи Тертийира , вари Агъайихъ хъугърайидариз саламар хътаураза .
45016023	Чан хулаъ узу ва вари хъугънайи жямяаьт кьабул дапІнайи Гай кІуру касдира учвуз саламар хътаура . Гьацира шагьрин пул хлиъ айи Ераст кІурури ва ихь гъардаш Квартди саламар хътаура .
45016025	Узу учвуз дебкку Ужувлан хабарнаъ ичв хъугъувал мюгькам апІру Аллагьдин ад ибшри ! Гизаф аьсрариъ дюбхнайи
45016026	сир , гьамус гьаммишандин Аллагьдин амриинди пайгъамбрарин китабариланмина , халкьар Дугъахъ хъугъбан ва хъпехъбан бадали , дурариз ачмиш гъапІну .
45016027	Аьсрариан аьсрариз Иса Месигьдилантина Аькьюл хурайи сар вуйи Аллагьдин ад ибшри ! Амин .
46001001	Иса Месигьдин вакил хьуз Аллагьди дих дапІнайи Павелихьан ва Сосфен гъардшихьан
46001002	Коринфдиъ Аллагьдихъ вари хъугърудариз , Иса Месигьдихъди саб вуйи гирами духьнайидариз , Дугъаз кІури гирами халкь хьуз дих дапІнайидариз , ихь Агъа ва дурарин Агъа вуйи Иса Месигьдиз ккарагурайидариз саламар .
46001003	Аллагьдихьан , Аьршарин ихь Адашдихьан ва Агъа Иса Месигьдихьан уж’вал ва мясляаьт ибшричвуз !
46001004	Учвхъан узу йиз Аллагьдиз гьаммишан чухсагъул кІураза , гьаз гъапиш Гьадгъу учвуз Иса Месигьдиланмина ужувлан багъишар тувначвуз .
46001005	Гьадгъулантина учву варибдихъди — гаф-чІалнан ва аьгъюваларин вари хазнайихьди ацІунчву ,
46001006	фицики Месигьдикан вуйи ич шагьидвал учвуъ мюгькам гъабхьну .
46001007	Сарун , ихь Агъа Иса Месигь гъяйиз ккилигури гъузбаъ , рюгьнан багъишариъ учвуз гьудрубкІруб фукІа адарчвуз .
46001008	Учву аьхиризкьан , ихь Агъа Иса Месигьдин Йигъан учву сабкьан тахсир ктарди хьпан бадали , Гьадгъу мюгькам апІидичву .
46001009	Чан Бай вуйи ихь Агъа Иса Месигьдихъди саб хьуз ухьуз дих дапІнайи Аллагь хъугъвал Алир ву .
46001010	Ихь Агъа Иса Месигьдин ччвурнахъан , гъардшар , учвуз миннат апІураза , чиб-чпихъди вари рази духьну гъузай . Гъит учву чиб-чпихьан жара даришри , фагьмар ва фикрариъ саб ишричву !
46001011	Йиз гъардшар , ичв гьюжатарикан Хлоийин хуландарикан деебхьназуз .
46001012	Узу мушваъ фтикан улхура ? ГьацІари кІурачва : « Узу Павелин тереф дибиснайир вуза » , тмундари — « Узу — Аполлосдин » , шубурпидари — « Узу — Кифдин » , юкьурпидари — « Хъа узу — Месигьдин » .
46001013	Месигь пай духьнайин дарш ? ! Вая учвхъанди хачрак карсур Павел гъахьнийин ? ! Ясана учву Павелин ччвурнахъ штуан гъахьунчвахъа ? ! Ваъ !
46001014	Криспна Гай ктарди , узу йиз хилариинди учвкан фужкІа штуан дарапІбаз Аллагьдиз чухсагъул кІураза .
46001015	Гьаддиз учвхьан сарихьанра , йиз ччвурнахъан штуан гъахьунча , пуз хьибдарчвухьан !
46001016	Ав , йиз хилариинди штуан дапІну цІийи алаъдар Стефанна дугъан хуландар вуйиз , хъа сарун узу фужарсана цІийи алаънуш , кІваин илмидариз
46001017	Месигьди узу , учву штуан апІуз кІури ваъ , хъа Ужувлан хабар дебккуз гьаънайир вуза . Думу Хабар узу аьмалдар гафариинди дебккну ккундар , вуйиш , Месигьдин , ккадауз кІури , хачрак гъабхьи аьжалнан метлеб дубгдийи .
46001018	Пуч хьуз ккайидари , Месигьдин , ккадауз кІури , хачрак гъабхьи аьжаликан гаф ахмакьвал ву кІура , хъа ухьуз , Аллагьди уьрхрудариз , думу Аллагьдин кьувват ву .
46001019	Гирами китабариъ дибикІнаки : « Узу , аьяндрар вуча кІурайидарин аьяндарвал фукІа дарувал апІидиза ва фикирлуйир вуча кІурайидарин фикирлувал тина гьадапІидиза » .
46001020	Наши аьяндар ? Наши Кьанундин аьлим ? Наши гьаму аьсрарин дирбаш гьюжаткар ? Аллагьди гьаму дюн’яйин вари аьяндарвал , дугъридан ахмакьвал ву , кІури , улупнадарин дарш ?
46001021	Аллагьдин зурба фагьми дебккганси , гьаму дюн’яйин фагьмихьан Аллагь аьгъю апІуз дархьиган , Хабарну дебккрайи « ахмакьвалихъ » хъугъдар уьрхюз Аллагьдиз ккун гъабхьну .
46001022	Жугьдари аьламатар ккун апІура , Аллагьдикан аьгъдрудари фагьум абгура ,
46001023	хъа учу , хачрак карсу Месигьдикан хабар рабгъурача . Жугьдариз му хъарсну алдакру гъван ву , хъа имбу халкьариз — фагьумсузвал ву .
46001024	Хъа , Аллагьди дих дапІнайидариз , жугьдаризра , грекаризра , Месигь — Аллагьдин фагьум ва кьувват ву !
46001025	Фицики , Аллагьдин « ахмакьвал » инсандин фагьумтІан зиина ву ва Аллагьдин « зяифвал » инсандин кьувваттІан кьудратлу ву !
46001026	Гъардшар , Аллагьди учвуз дих апІайиз учву фицдар вуйиш , учвуз лигай . Эгер адмийи гьисаб апІурайиси гъадабгъиш , учвкан гизафдар фагьумлуйир , кьувватлуйир , бина машгьур касар вуйинхъа ?
46001027	Хъа Аллагьди , фагьумлуйиз нач хьузди , гьаму дюн’яйи ахмакьди гьисаб апІруб ктабгъну , ва кьувватлуб начан шлуси , гьаму дюн’яйи зяифди гьисаб апІруб ктабгъну .
46001028	Дугъу , гьаму дюн’яйи зина вуди гьисаб дапІнайиб батІил апІбан бадали , саб кьимат адруб , асккан дапІнайиб ва ул’ан идипнайиб ктабгъну .
46001029	Гьаддиз сарун сарихьанра Дугъан улихь чан тяриф апІуз хьибдар .
46001030	Гьадгъан кюмекниинди учву Иса Месигьдик кидикьначва . Гьадму Иса ухьуз Аллагьдин фагьум , ихь гьякьвал , ихь гирамивал ва ккадаувал вухьуз !
46001031	Гьаци вуйиган , Гирами китабариъ кІурайиси : « Тяриф апІуз ккунири Агъайин тяриф апІри ! »
46002001	Узу учвухьна , гъардшар , Аллагьдин сирнакан ктибтуз гъафиган , узу йиз уччвудар гафар , ясана йиз фагьумлувал улупуз гъафир дайза .
46002002	Учвухъди хъайиган , узуз аьгъюр сар Иса Месигь вуйзуз , Думура — хачрак карсур . Дугълан гъайри , сарун фукІа аьгъю дарапІуз гьял гъапІунза .
46002003	Узу учвухьна , гучІ кади , гукІунди ва аьжузди гъафнийза .
46002004	Узу туврайи хабарнаъ ва йиз улхбариъ инсандин фагьмин эсер апІру гафар адайиз , хъа дидиъ Рюгьнан кьувват ачмиш хьувал рябкъюйи .
46002005	Мици узу , ичв хъугъувал , адмийин фикринуб ваъ , хъа Аллагьдин кьувватнануб хьпан бадали , улхури гъахьунза .
46002006	Фагьмикан учу гьуркІу адмийириз ктибтурача . Учу , гьаму дюн’яйин фагьум , ясана му дюн’яйин гьюкумдрари туврайи ухди-кьанди фукІа дарубдиз илтІикІру фагьум , туврадарча .
46002007	Ваъ , учу Аллагьди гьамусдиз жиниди уьбхюрайи сирнан фагьмикан кІурача . Думу фагьум , ухьу адлу апІуз кІури , дюн’я халкь апІайиз айи Аллагьдин ният вуйи .
46002008	Думу фагьум гьаму дюн’яйин гьюкум хилиъ айидарихьан аьгъю апІуз гъабхьундар , гъабхьнийиш , дурари хачрак аднан Агъа карсидайи .
46002009	Аммаки Гирами китабариъ дупнайиси гъабхьну : « Аллагьди Чав ккунидариз гьязур дапІнайиб я инсандин улариз гъябкъюндар , я ибариз гъеебхьундар , я фагьмиз гъафундар » .
46002010	Хъа Аллагьди думу ухьуз Чан Рюгьнан кюмекниинди ачмиш гъапІунхьуз , фицики Рюгьназ вариб аьгъя . Рюгьназ Аллагьдин вари фагьмин деринарра аьгъя .
46002011	Шлихьан чаъ яшамиш шулайи чан хусуси рюгьналан гъайри чан кІван ниятар аьгъю апІуз шулу ? Гьаци , Аллагьдин ниятарра Чан Рюгьналан гъайри гьич саризра аьгъдар .
46002012	Ухьуз му дюн’яйин рюгь дурубкьнадархьуз , хъа Аллагьди ухьуз багъиш дапІнайи варибдин гъавриъ ахъуз , Чахьан Рюгь дурукьнахьуз .
46002013	Мидкан учу , инсандин фагьмиинди ваъ , хъа Рюгьну улупу гафариинди кІурача . Рюгьниинди вуйи гьякьярин гъавриъ , учуз Рюгьну улупну , тІаърача .
46002014	Аллагьдин Рюгьнахьан гъюрайиб рюгь аьгъдру адмийихьан кьабул апІуз шулдар . Дугъу думу ахмакь’валси гьисаб апІуру , ва дидин гъавриъ ахъуз шулдар , фицики му ляхнар рюгь кІваъ ади апІрудар ву .
46002015	Рюгь кІваъ айи касдиз варибдиз кьимат тувуз аьгъя , хъа адруриз — рюгь айириз кьимат тувуз аьгъдар ,
46002016	гьаз гъапиш : « Агъа Аллагьдиз насигьят тувуз Дугъан гъавриъ айир фуж ву ? » Хъа ухьуз Месигьдин фагьум ахьуз .
46003001	Гъардшар , узхьан учвухъди рюгь айи адмийирихъдиси улхуз гъабхьундарзухьан , хъа му дюн’яйин адмийрихъдиси ва Месигьдихъ хъугъну имбу бицІи нинйирихъдиси гъулхунза .
46003002	Узу учвуз « никк » туври гъахьунза , хъа аьхюдариз вуйи « хураг » туври гъахьундарзачвуз , тувнийишра , учвхьан гьял апІуз хьибдайчвухьан ва гьамусра шулайиси адар .
46003003	Учву сабан му дюн’яйин адмийирди имичва . Ичв арайиъ бахилвална гъярхьувалар имбукьан гагьди , учву му дюн’яйин адмийирди гъуздичва ва ичв хасиятра аьдати адмийиринсиб вуйичв .
46003004	« Узу Павелин терефкар вуза » , ясана : « Узу Аполлосдинур вуза » кІуруган , му дюн’яйин адмийирстар дарнучвахъа ?
46003005	Я кас , Аполлос фуж ву ? Хъа — Павел ? Гьадрарилантина учву Месигьдихъ хъугъу гъуллугъчйиртІан дар дурар . Ва учуз гьарсариз Агъайи саб ляхин улупунчуз .
46003006	Узу кивунза , Аполлосди хъубзну , аьхю гъапІур Аллагь ву !
46003007	Гьаддиз , фужкІара гьисабнаъ адар : я кивур , я хъубзур , хъа анжагъ — арайиз адабгъу Аллагь !
46003008	Кивуринна хъубзурин айиб саб метлеб ву , ва гьардиз чан пай ляхнинуб рубкьиди .
46003009	Учу Аллагьдин гъуллугънаъ айидар вуча , хъа учву — Дугъан хутІил , Дугъан диврайи дарамат вучва .
46003010	Узу , Аллагьди узуз тувнайи ужувлиинди , фагьумлу устайиси , шибритІ ккивур вуза , хъа жарари душв’ин хулар дивра . Аммаки гьарсар , чав фици дивраш , дикъатниинди лигри .
46003011	Сарихьанра , ккивнайибдилан гъайри , жара шибритІ ккивуз шлуб дар , ари гьадму шибритІ — Иса Месигь ву .
46003012	Гьаму шибритІиин адмийихьан гъизиликан , арсракан , багьа гъвандикан , гакІвликан , гъеебццу укІкан вая нахъвракан хулар дивуз шулу .
46003013	Хъа шли фици дивнуш , улупру Йигъ гъибди . Думу Йигъан вари цІиинди ахтармиш апІиди ва гьарсарин ляхниз цІи кьимат тувди .
46003014	Шлиндар цІихьан ургуз дархьиш , гьадгъаз чан пешкеш хьибди ,
46003015	хъа гъургиш — зарал . Аммаки думу учв , цІигъян гужназ гъядягъю касси , дюрхну хьиди .
46003016	СатІлан учву — Аллагьдин хал вуйиб ва учвуъ Аллагьдин Рюгь яшамиш шулайиб аьгъданчвуз дарш ?
46003017	Аллагьдин хал дабгърур Аллагьди даргъиди . Гьаз гъапиш , Аллагьдин хал гирамиб ву , ари гьадму Хал — учву вучва .
46003018	Учву учвуз кучІлар апІруси дарибшри . Эгер учвкан шлиз учв , гьаму дюн’яйи гьисаб апІурайиси , фагьумлу касси гьугъужвураш , дицир , учв дугъридан фагьумлу хьузди , « ахмакь » духьну ккунду .
46003019	Фицики , гьаму дюн’яйин фагьумлувал Аллагьдин улихь ахмакьвал ву . ДибикІна : « Дугъу фагьумлуйир чпин кью-кьюб маш гъяйивалихьди дисура » .
46003020	Ва хъана : « Фагьумлуйин фикрар — гьавайидар вуйиб Агъайиз аьгъя » .
46003021	Гьаддиз адмийиинди тярифар мапІанай . Вариб — ичвуб ву :
46003022	Павелра , Аполлосра , Кифра , гьаму дюн’яра , уьмурра вая аьжалра , гьамустинубра вая гъюз ккимбубра — вари ичвдар ву ,
46003023	хъа учву Месигьдиндар вучва , Месигь — Аллагьдин .
46004001	Гьаци вуйиган , Аллагьдин сир уч’ина ихтибарлу дапІнайи Месигьдин гъуллугъчйирси учу гьисаб апІинай .
46004002	Гьамциб хъугъвал илипнайидар аьгьтлу духьну ккунду .
46004003	Учву вая сар жарари узкан фици кІураш , саб жюрейинна вижна ктарзуз . Узхьан узканкьан фукІа гьациб пуз шулдарзухьан .
46004004	Йиз намус марцциди вуйиз , вушра , му , узук тахсир ктар , кІуру гаф дар . Йиз судья — Агъа вуйиз .
46004005	Гьаддиз , Агъа хъадакну гъюру вахт шайизра , улихьмиди тахсрар агури мюхъюгъянай . Дугъу вари жиниб ачухъ апІиди , инсанарин юкІвариъ гьитІибкІнайиб арайиз адабгъиди ва гьадмуган Дугъу гьардин тяриф апІиди .
46004006	Узу мици , гъардшар , узканна Аполлосдикан учвуз уж’вал бадали кІураза . Учу мисал духьну , учхъан , артухъуб жвувкан ктадабгъди , дибикІнайиб дубгъай , имбунуртІан артухъ за апІури , сар шлиинди-вуш фурс мапІанай .
46004007	ИмбудартІан артухъ за шли апІураву ? Аллагьдихьан даруб фу авуз ? Увуз вари пешкеш дапІнайиган , увуз тутрувганси яв тярифар гьаз апІурава ?
46004008	Сарун учуз вари ачуз , девлетлу вуча , учу хътарди паччгьар гъахьунча кІури , фикир апІурайчва ! Ай аман , узуз ккундайинхъа учву аьхювал апІури , учура учвухъди аьхювал апІурахьидийча !
46004009	Хъа йиз фикриан , Аллагьди учу , Месигьдин вакилар , аьжал тувуз жаза гьадабтІнайи адмийирси , варидарин кьяляхъ дерккна . Вари дюн’яйиз , малайикариз ва адмийириз учкан тамашачйир духьна .
46004010	Месигь бадали абдлар духьначу , хъа Месигьдихъ хъугърударин арайиъ учву — фагьумлуйир ! Учу — зяиф , хъа учву — кьувватлу ! Учву — адлу апІура , хъа учу — беябур !
46004011	Гъийин йигъазкьан учу гашлу ва мукърам вуча , гъяргъяртІан алдарди лицурача , учу урччвури шулу , ич хал-йишв адарич ,
46004012	учу ич хилариинди , унтІаз амкІ идипури , учуз уьлин кьацІ гъазанмиш апІурача . Уч’ин агь уьлюбхюру , хъа учу уж’вал ибшричвуз кІурача , хъергру — аьгь апІурача .
46004013	Учкан варитІан писубтІан кІури шулдар , хъа учу гъянивалиинди жаваб туври шулча . Гъийин йигъазкьан , му дюн’яйиз чІюрхярди , гьарсаб хъархъвасси , имичу .
46004014	Му узу учвуз нач хьуз кІури бикІурайиб дариз , ваъ , хъа , йиз ккуни веледарси , учву гъавриъ ауз ккундузуз .
46004015	Учвуз агъзраркьан Месигьдин рякъюъди гъягъру мялимар ашра , хъа адшар сакьюдартІан адарчвуз . Иса Месигьдикан вуйи Ужувлан хабарнахъ учву хъугъган , узкан рюгьниинди вуйи ичв адаш гъахьну .
46004016	Учвкан миннат вуйиз : узхъан мисал гъадабгъай !
46004017	Гьаддиз багьа ва гъапиб кІулиз адабгъру , Агъайихъ ихь сатІлан вуйи хъугъувалиъ айи йиз бай Тимофей гьаъразачвухьна . Узу хъугърударин арайиъ варишвариъ улупурайиси , узу йиз уьмриъ фици Месигь Исайин рякъди гъягъюри шулуш , дугъу кІваин апІидичвуз .
46004018	Сарун узу учвухьна гъидар кІури , ичв арайиъ сакьюдари хъюхъ гъазабгну .
46004019	Хъа узу , эгер Агъайин амур гъабшиш , гъидиза , ва гьадмуган думу кІул’ан удучІвнайидарин гафарин ваъ , хъа дурарин кьувватнан кьимат фициб вуш , аьгъю хьибдизуз .
46004020	Гьаз гъапиш Аллагьдин Паччагьлугъ , гафнаъ ваъ , хъа кьувватнаъ ачмиш шулайиб ву .
46004021	Учву кадабгъай : маргъ хьади гъюза , даршишсана — масанвална умунвал ?
46005001	Узуз ичв арайиъ Аллагь аьгъдрударин арайиъкьан даршлу кьяппавал абхънайиваликан хабар деебхьназуз : ичвдарикан сар чан адашдин хпирихъди хъа кІура .
46005002	Хъа учвук фурсарра кучІвначвук ! Мици хьайиз , гъамлу духьну , ичв арайиан гьациб гъапІур утІуккуб лайикь дайинхъа ?
46005003	Узу бедендиинди учвухъди хътаршра , йиз рюгьниинди хъаза , ва , гьадму касдикан гьапІруш , гьамустІанра гьял гъапІунза :
46005004	ихь Агъа Исайин ччвур бадали учву уч гъахьиган , хъа узу учвухъди йиз рюгьниинди хьидиза ва ухьухъди ихь Агъа Исайин кьувват хьибди ,
46005005	учву думу адми иблисдин хилиз тувну ккунду , ва дугъан беден , Гьаргандин Агъа кьяляхъ гъюру Йигъан дугъан рюгькьан дюрхну хьузди , йибкІри .
46005006	Учвуз фурс апІуб рубкьудар . Учвуз , дунин тикийи вари хямир утуз гъитруб , аьгъдарди анчвуз ?
46005007	Гьаци вуйиган , учву таза , дун ктру хямир хьпан бадали , зат имдарди йирси дунихьан марцц йихьай . Учву гьаци духьну ккунду , фицики ихь Пасха машквран ччил , Месигь , сарун гъурбан гъапІну .
46005008	Гьаци вуйиган , гъачай , Пасха машквар , йирси дунин чІурувалииндина писвалиинди ваъ , хъа дун ктру марцци ва гьякь уьл’инди тебрик апІидихьа .
46005009	Узу учвкан йиз гъубшу кагъзиъ , улдугнайидарихъди гьич саб аьлакьа дарибшри кІури , тІалаб гъапІнийза ,
46005010	аммаки узу , гьаму дюн’яйин адмийирикан — кьяппйирикан , тямягькрарикан , тІафларикан , идолариз икрам апІрударикан , гъапундайза . Дици вуйиш , учву му дюн’я дипбакк ккуркьдийи !
46005011	Хъа узу , учв кьяппа , тямягькар , идолариз икрам апІрур , футнакар , пияниска , кучІлях вуди , гъардаш вуза кІури , лицурайирикан , кІураза . Мицирихъди саб суфрайихъ ипІузкьан мипІанай .
46005012	Хътругърударин суд апІуб йиз ляхин дариз — дурарин суд Аллагьди апІиди ! Учву хъугърударин суд дапІну ккунду , фицики дибикІна : « Яв арайиан писур адаъ » .
46005013	
46006001	Хъана , учвхьан , ичв гьюжатар , Аллагьдин гирами халкьди гьял апІуз гъидритди , хътругъру адмийирин судди гьял апІри кІури , гъитуз фици шулчвухьан ?
46006002	Аллагьдин гирами халкьди дюн’яйин суд апІруб аьгъданчвуз дарш ? Учв’ин вари дюн’яйин суд апІувал алабхъруган , гьаму бицІи гъярхьбар гьял апІуз шуладанчвухьан дарш ?
46006003	Малайикаринна кмиди ухьу суд апІурахьа гьа . Дуланажагъдин аьдати ляхнаринкьан ухьхьан суд апІуз шуладарин ?
46006004	Гьамциб дюшюшназ ичв арайиан важиблу дару касар ичв судйирди ктагъурачва .
46006005	Нач дубхьну ккунду ! Ичв арайиъ хъугърударин месэлйир гьял апІуз шлу саркьан аькьюллу адми адарин ?
46006006	Хъа учву гъардши гъардшилан суддиз аьрза туврачва , ва хътругърудари ичв суд апІура !
46006007	Учву беябур хьуз , чиб-чпилан суддиз аьрза тувувал чІяаьн ву ! Гьаци апІайиз , жвув гьякь вушра , асккан духьну гъузуб ужу даршулин ? Жвувануб тувну гъузуб ужу даршулин ?
46006008	Хъа учву ичв гъардшар асккан апІурачва ва дураринуб бисурачва .
46006009	Учвуз чІур гъахьи касариз Аллагьдин Паччагьлугъ ирсди дурубкьруваликан аьгъдарди анчвуз дарш ? Лигай гьа , учву ичв учвуз кучІлар апІрубси дарибшри ! Кьяппйириз , идолариз икрам апІрудариз , дугъри дару жиларизна хпариз , жилир жилирихъди гъярудариз ,
46006010	тІафлариз , тямягькрариз , пиянисккйириз , футна дабгърудариз , кучІляхяриз Аллагьдин Паччагьлугъ ирсди рубкьидар .
46006011	Учвкан саб кьадар ари гьацдар вуйчва , аммаки ихь Аллагьдин Рюгьну ва Агъа Иса Месигьди ухьуз гъапІубди учву марцц , гирами ва гьякь гъапІунчву .
46006012	Учву кІурачва : « Узуз вари апІуз ихтияр азуз ! » Аммаки вариб хайирназ дар ! « Узуз вари апІуз ихтияр азуз » , хъа гьич сабдира йиз зиин агъавал апІуз гъитну ккундар !
46006013	Учву гьацира , « ипІруб — фуниз , фун — ипІрубдиз » , кІурачва ! Ав , дюз кІурачва , хъа мура , тмура Аллагьди терг апІрубра дюз ву . Аммаки беден кьяппавализ вуйиб дар , хъа — Агъайиз . Агъара — бедендиз .
46006014	Аллагьди Агъа Чан кьувватниинди чІиви гъапІну ва ухьура чІиви апІиди .
46006015	Учвуз , ичв жанар Месигьдин жандин паяр вуйиб , аьгъданчвуз ? Гьаци вуйиган , узхьан Месигьдин пай гъадабгъну , кьяппавализ фици тувуз шулу ? Аллагьди уьрхри !
46006016	Учвуз , кьяппайик ктикьур , гьадгъахъди саб беден шлубдикан аьгъданчвуз дарш ? Фицики дибикІна : « кьюрикан саб беден хьибди » .
46006017	Хъа фуж Агъайик ктикьиш , думу Гьадгъахъди рюгьниинди сатІи шула .
46006018	Кьяппавалихьан гьергай ! Адмийи , кьяппавал ктарди , фу гунагь гъапІишра , думу гунгьин дугъан бедендихъди фукІара дар , хъа кьяппавал апІурайири , чан бедендиз къаршуди гунагь апІура !
46006019	Учвуз ичв беден Аллагьдихьан учвуъна дуфнайи Гирами Рюгь яшамиш шулайи хал вуйибдикан хабар адарди анчвуз дарш ? Сарун учву ичвдар дарчва ,
46006020	гьаз гъапиш учву зурба кьиматнахъ гъадагънайидар вучва . Гьаддиз , ичв жанариинди Аллагь за апІинай !
46007001	Учву узуз , жилириз хпирик зат кудручди гъузиш , ужу шул кІури , гъибикІунчва .
46007002	Хъа му дюн’яйиъ кьяппавал абхънайиган , гъит гьарсар жилир чан хпирин ва гьарсар хпир чан жилирин ахникк ишри .
46007003	Жилири чан хпирихъди жилирвалин буржи тамам апІри , хпирира гьаци апІри .
46007004	Чан жандин аьхюр хпир дар , хъа — жилир , гьаци жилирра чан бедендин аьхюр дар , хъа — чан хпир .
46007005	Чиб-чпихъди сатІи хьувал гъибтри мапІанай . Йикьрар йитІну , сацІиб вахтназ , думу вахт Аллагьдиз ккарагуз бахш апІузди жара гъахьну пну , баладар . Хъасин хъана сатІи йихьай , даршиш иблисди , учвхьан аьгь апІуз даршиш , гъирагъдихъинди хъчІюхидичву .
46007006	Яна узу му буйругъ вуди дупнайиб дариз , хъа ичв ихтиярнаъ гъубзра .
46007007	Узуз вари адмийир узуси духьну ккундийзуз , хпир хътарди , аммаки гьарсариз Аллагьдихьан чан багъиш а : сариз саб , тмунуриз тмунуб .
46007008	Хъа ачІни хпаризна жилариз кІураза : дурариз ялгъузди , гьаму узуси яшамиш шули гъузиш , ужу шул .
46007009	Хъа аьгь апІуз даршлудари , тямягьну гъадагъайиз , гъит , чпиз хизанар ккергъри , гьамци ужу хьибди .
46007010	Хъа шив ва жилир хъайидариз узу ваъ , хъа Чав , Агъайи буйругъ тувра : хпири чан жилир гъитну ккундар ,
46007011	хъа эгер гатІахьруси алабхъиш , сарун нюкгьин эйси даришри , шулуш , хъана чан жилирихъди албагри . Ва жилирра хпирихьан жара даришри .
46007012	Хъа имбудариз , сарун Агъайи ваъ , хъа узу кІураза : эгер сар фунур-вуш гъардшин хпир хъугърур дарш ва думу дугъахъди яшамиш хьуз рази вуш , гъит жара даришри .
46007013	Хътругъру жилир хъайи дишагьлийизра кайиб гьадму ву : эгер думу дугъахъди яшамиш хьуз рази вуш , чан жилирихьан гьудудучІври .
46007014	Гьаз гъапиш , хътругъру жилир чан хъугъру хпирилантина , ва хътругъру хпир чан хъугъру жилирилантина гирами шулу . Жараси вуйиш , ичв веледарра марцци дару гьисаб хьидийи , хъа мици , дурарра гирами ву .
46007015	Эгер хътругъру жилириз вая хпириз жара духьну ккундуш , гъит ишри . Му гьялариъ гъардаш , вая чи асиллуди гъузидар . Аллагьди ухьуз мясляаьтнаъди яшамиш хьуз дих дапІнахьуз .
46007016	Увуз , хпир , яв жилир увлантина дюрюхрувал фици аьгъявуз ? Увузра , жилир , яв хпир увлантина дюрюхрувал фици аьгъявуз ?
46007017	Гъит гьарсар Агъайи улупнайиси яшамиш ишри , ва чаз Аллагьди дих дапІнайиси гъузри . Му къайдйир варишвариъ айи хъугърудариз кІурудар вуйиз .
46007018	Чаз дих апІайиз суннат дапІнайириз думу жиниди уьбхюри гъибтуз гучІ адар . Хъа суннат дапІну адарди дих дапІнайириз , сарун суннат дарапІишра , гучІ адар .
46007019	Суннат дапІнайивал , ясана адрувал — мурариъ гьич саб мяна адар , хъа мяна — Аллагьдин табшуругъар тамам апІуб ву .
46007020	Чаз дих апІруган , фуж фици вуйиш , гъит чан гьаци гъузри .
46007021	Эгер увуз лукІди имиди Аллагьди дих дапІнаш , увуз дидкан гьии дардиси дарибшри . Эгер увуз азад хьуз шлу мумкинвал аш , ужу шлуси апІин .
46007022	Фицики Агъайи дих дапІнайи лукІ Агъайиз азад вуйир ву . Гьаци , азад вуди дих дапІнайирра , Месигьдин лукІ шула .
46007023	Учву , зурба кьимат тувну , гъадагънайидар вучва , гьаддиз , адмийирин лукІар махьанай !
46007024	Гъардшар , Аллагьди дих апІруган , гьар кас фици айиш , Дугъан улихь гьаци гъузай !
46007025	Швуваз дурушдариз ва швушв дархидариз Агъайи дурарин гьякьнаан саб буйругъра тувнадарзуз , аммаки Гьадгъухьан , узуз уж’вал дурубкьнайивализ дилигну , йиз гафнахъ хъугъуз шулу . Узу гьамци пидиза :
46007026	Узу , гъийин гьялариъ , адмийиз чпин айибси — швуваз дурушдар , дурушди ва швушв дархидар дархиди гъузиш ужу шул кІури , гьисаб апІураза .
46007027	Эгер уву нюкгьиъ аш , жара махьан . Хъа эгер уву швушв хьайир дарш , махан .
46007028	Хъа эгер гъахишра , думу гунагьвал дар . Эгер риш швуваз гъушиш , гунагь хьибдар . Аммаки чпин сатІлан вуйи уьмриъ дурариз гизаф читинвалар ккилигура , хъа узуз учву гьадрариккан уьрхюз ккундийзуз .
46007029	Жараси кІури гъабшиш , гъардшар : вахтар цІибтІан гъузрадар , ва швушвар хьайидар , гъит швушвар хьтрударси ишри ,
46007030	хъа дердлудар — дерд ктрударси , шадлудар — шад дарударси , гъадагърудар — фукІа хътрударси .
46007031	Гъит гьаму дюн’яйиъ яшамиш шулайидар , дидкан тІяаьм ктадабгърударси , ишри . Гьаз гъапиш , ухьуз рябкъюрайи гьаму дюн’я багарихьди жвартІ хьибди .
46007032	Узуз учву сабдиканра вижна ктарди ккундузуз . Хпир хътрур , учв Агъа Аллагьдиз ккун ишри кІури , Аллагьдин ляхнариъ ичІигну а .
46007033	Хъа хпир хъайир , хпириз ккун ишри кІури , му дюн’яйин ляхнар апІбахъ хъа .
46007034	Дицир кас кьюбишваз пай духьна . Жилир хътру хпири вая швуваз душну адру шуру Агъайин ляхнарикан фикрар апІуру . Думу чан бедендиинди ва рюгьниинди Дугъаз бахш хьуз шерик шулу , хъа швувахь хьайир , жилириз учв ккун ишри кІури , му дюн’яйин ляхнар апІбахъ хъа .
46007035	Му вари узу учвуз уж’вал бадали кІурайиб вуйиз , хъа учву фтихьан-вуш гьадатІуз кІури ваъ . Узуз ккундайиб : учву варитІан ужуйи , гьич сабдира учвуз машат дарапІди , Аллагьдин гъуллугънаъ хьуб вуйиз .
46007036	Эгер учвкан шлиз , сумчир дарапІди чан лишан кипнайирин йисар гъяра кІури гьии даруси аш , ва гьамус сумчир дапІну ккуниси фикир апІураш , гъит дугъу чан дюз гъюрубси апІри . Дугъхьан швушв хуз шулу , думу гунагь дар .
46007037	Эгер адмийи швушв дархуз ижмиди гьял дапІнаш , эгер швушв хувал думукьан чарасуз ляхинси фикир апІурадаш ва эгер учв чан хилиъ дидисну гъузуз шлур вуш , дугъу чаз хъирснайи риш марцциди гъитуз кІваъ дибиснаш , ужуйи апІура .
46007038	Гьаци вуйиган , хъирснайи риш швушвди хрури ужуйи апІура , хъа дархрури хъана ужуйи апІура .
46007039	Хпир чан вари уьмриъ жилирик китІнайир ву , хъа жилир гъачІиган , думу азад шула ва дугъхьан чаз ккунириз швуваз гъягъюз шулу , анжагъ — хъугъруриз .
46007040	Хъа эгер , фуж , узуъра Аллагьдин Рюгь азуъ , кІури , швуваз дурушди гъузиш , думу бахтлуди хьиди .
46008001	Гьамус ичв суалназ Аллагьсузарин идолариз гъурбан дапІнайи йикк’кан пидиза . ИкибаштІан , « ухьуз варидариз аьгъювалар айибдикан » хабар ахьуз , аммаки аьгъювалари фурс капІру , хъа масанвали мюгькамвал хуру .
46008002	Эгер шли аьгъювалар азуз кІураш , дугъаз дугъридан чаз аьгъю дубхьну ккундайиб аьгъю дубхьнадар .
46008003	Хъа Аллагьдиз Учв ккунидар аьгъя .
46008004	Гьаци вуйиган , аллагьсузарин идолариз гъурбан гъапІу хурагнакан пидихьа . Ухьуз варидариз , дюн’яйи икрам апІурайи идолар фукІа даруб ва Сарилан гъайри гьич саб жюрейинра аллагь адруб , аьгъяхьуз .
46008005	Эгер гьацдар « аллагьар » ву кІурайидар завариин , ясана жилариин алийишра ( хъа дюн’яйиъ « аллагьар » ва « агъйир » кІурудар , дугъридан гизаф а ) ,
46008006	аммаки ухьуз айир сар АллагьтІан дархьуз — Адаш Аллагь . Ари Гьадгъу дюн’яйиъ вариб ккебгъну , ва , Гьадгъаз кІури , ухьу яшамишра шулахьа . Агъара сартІан дар — Иса Месигь . Ари Гьадгъуинди дюн’яйиъ вариб арайиз удубчІвну , ва Гьадгъулантина ухьуз уьмурра гъабхьунхьуз .
46008007	Хъа мидкан варидариз хабар адар . Саспидар идоларихьна гьаци вердиш духьнаки , гъира кмиди дурари , гьациб хураг ипІруган , идолариз икрам вуди дубхнайиб ву кІура ва чпин зяиф намусну дурар чиркинди улупура .
46008008	Хурагнахьан ухьу Аллагьдихьна багахь апІуз хьибдар . Ухьу дирипІди гъузну пну , кам шулайиб адарихь , ипІуру пну , фукІа гъазанмишра апІурадархьа .
46008009	Амма лигайки , ичв азадвал зяифдариз ликриккан ккибиргъру гъван дарибшри .
46008010	Фицики зяифуриз идоларин хулаъ уву , аьгъювалар айир , ипІури гъяркъиш , дугъура идолиз гъурбан дапІнайи хураг ипІиди .
46008011	Магьа гьаддиз , яв аьгъювалари зяиф гъардаш — дугъхъандира Месигьди жан тувну аьхир — пуч апІиди .
46008012	Гьамци гъардшариз къаршуди гунагь апІури ва дурарин зяиф намусназ зиян туври , учву Месигьдиз къаршуди гунагь апІурачва .
46008013	Гьаддиз , узу ипІурайи хурагналантина йиз гъардаш алдакураш , думу гунгьихъна дархбан бадали , йикк дирипІди гъузарза .
46009001	Узу азад адми дарин дарш ? Узу Месигьдин вакил дарин дарш ? Ихь Агъа Иса узуз гъяркъюндарин дарш ? Учву Агъайихъди саб хьувал — йиз гъуллугънан ляхин дарин дарш ?
46009002	Жарадариз узу вакил гьисаб даршра , учвуз узу — Месигьдин вакил вуза ! Месигьдихъди учву саб хьували узу вакилвалин гъуллугънаъ айиб тасдикь апІура .
46009003	Узук тахсир кипрудариз йиз жаваб магьа гьамциб хьибди .
46009004	ИпІрубна ухрубдиз учуз ихтияр адарин дарш ?
46009005	Хъугъру дишагьли учуз швушвди хуз ихтияр адарин дарш ? Ва думу хпир , Месигьдин имбуну вакилариси , Агъайин чвйириси вая Кифайиси , жвувахъди гъярушваз гъадагъуз шулдарин дарш ?
46009006	Ясана учуз ипІуз уьл гъазанмиш апІуб узузна ВарнавдизтІан адабгънадарин ?
46009007	Фунур эскри чан гъуллугънан харжар чан жибдиан ккеркру ? Фунури , тІумтІин багъ ибтну , тІумтІар диритІди гъитру ? Фунур габни чан лижан хюнйириккан никк дурубхъур ?
46009008	Му вари узу адмийин улариантІан дилигди кІурайинхъа ? Къанундин китабдиъра гьаддикан кІурадаринхъа ?
46009009	Фицики , ухьуз Мусайиланмина тувнайи Къанундира кІура : « Гад апІурайи йицран ушв мяхъябкьян » Аллагь йицарин гъайгъушнаъ а кІури , хиял вуничвхъа ?
46009010	ИкибаштІан , Дугъу мици ухьуз кІура ! Ухьуз дибикІна : « ХутІил хътабкрури хутІил хътабкуру , ва гад апІрури гад апІуру , чпизра чпи апІурайи ляхникан пай бадали » .
46009011	Учу ичв арайиъ рюгьнан тум дубзну , дидлан ккадабцІру мутмуйиинди вуйи бегьерназ ккилигураш , учуз гизафуб ккун апІурайин ?
46009012	Жарадариз учвхьан кюмек рубкьуз ихтияр айиган , учуз хъа аьхю ихтияр ачуз ! Аммаки , учу сабанкьан учуз айи гьадму ихтияр ишлетмиш гъапІундарча , хъа , Месигьдикан Ужувлан хабар рабгъуз машат дарибшри кІури , учу вариб аьгь апІурача .
46009013	Учвуз , Аллагьдин хулан гъуллугънаъ айидари уьл Аллагьдин хулкан ипІурайибдин ва гъурбнар апІрушвахь гъуллугънаъ айидариз гъурбан гъапІубдикан саб пайназ ихтияр айибдин , хабар адарин дарш ?
46009014	Гьаци Агъайира , Ужувлан хабар рабгъруриз ипІруб гьаддилан дубхьну ккунду кІури , амур гъапІну .
46009015	Гьаму узуз айи ихтиярар гьич сабкьан узу ишлетмиш гъапІундарза . Я гьамус , гьациб кюмек ккун апІури , бикІурайиб дариз . Йиз тяриф дубгайиз , узу йикІуз гьязур вуза .
46009016	Узу Ужувлан хабар рабгъура кІури , гьаз узу йиз тяриф апІуза ? Думу йиз буржи вуйиз . Эгер узу думу тамам дарапІди гъибтиш , йиз язухъ ву !
46009017	Узу Ужувлан хабар йиз хушниинди рабгъураза . Йиз хушниинди дайиш , узу думу ляхин , йиз буржи вуди хьпаз дилигну , тамам апІидийза . Хъа узу думу йиз хушниинди рабгъурайиган , пешкешра хьибдизуз .
46009018	Йиз пешкеш фтилан арайиз гъюра ? Хъа гьамдилан : Ужувлан хабар узу кьимат дарди рабгъураза ва узуз улупнайи ихтиярар ишлетмиш апІурадарза .
46009019	Гьеле узу азад адми вушра , узу йиз хушниинди , Аллагьдихьна шлубкьан гизаф адмийир хпан бадали , варидариз лукІвал апІури гъахьунза .
46009020	Жугьдарихъди узу , дурар Агъайин терефназ хузди , жугьудси гъахьунза . Къанун тамам апІурайи адмийирихъди , гьеле узу Къанундин хиликк ккайир даршра , дурар Агъайин терефназ хузди , узура Къанун тамам апІурайирси гъахьунза .
46009021	Къанун адру адмийирихъди , гьеле узу Аллагьдин Къанундиккан азад даршра , гьаз гъапиш Месигьдин Къанундикк кказа , дурар Агъайин терефназ хузди , узура Къанун адрурси гъахьунза .
46009022	Зяифдариз узу , дурарра хузди , зяифурси гъахьунза . Варидиз узу , аьхирки гьадрарикан сакьюдаркьан уьрхбан бадали , варибди гъахьунза .
46009023	Му вари узу , Ужувлан хабар бадали ва гьаддин ужувлакан узузра кубкІузди , апІураза .
46009024	Жаргъбан талитнаъ гизафдар иштирак шулу , хъа гъалиб сартІан даршлуб учвуз аьгъячвуз . Гьаддиз пешкеш рубкьруси жаргъай .
46009025	Иштракчйири , вари чпин тямягьяр дирчну , чІур дубхьну гъябгъру кунцІ бадали , гьар йигъан гьязурлугъар гъахуру , хъа ухьу — чІур даршлу кунцІ бадали гьязур духьну ккундарин !
46009026	Гьаддиз , саб метлеб адарди жаргъурайир дарза ва гьавайиз гъурдар йивурайир дарза !
46009027	Ваъ , жарадариз Ужувлан хабарнакан ктибтруган , жвув тина дарапІузди , узура йиз беден вердиш апІураза , думу узуз мютІюгъ апІураза .
46010001	Гъардшар , ихь вари абйир дифран хиликкди хьубкан ва , гьюл жара дубхьну , вари гьадушв’антина удучІвбакан , учвуз аьгъюди ккундузуз .
46010002	Дурар вари Мусайин ччвурнахъ дифраъ ва гьюлиъ гъахьну .
46010003	Дурари вариди рюгьнан саб хураг ипІури
46010004	ва рюгьнан саб убхъруб убхъури гъахьну . Дурари чпихъди шлу рюгьнан гъарз’ан убхъури гъахьну , хъа думу гъарз — Месигь вуйи .
46010005	Дурар гьаци гъахьнушра , Аллагьдин улихь дурари уж’вал гъазанмиш гъапІундар ва къураматдиъ пуч гъахьнийи .
46010006	Му вари ухьуз , гьадрариси ухьура писвал ккун дарапІбаз , улупурайиб ву .
46010007	Гьадрарикан гьацІарси , учвура идолариз икрам апІрудар махьанай . Фицики Гирами китабариъ дибикІна : « Халкьди , деъну , ипІуз ва убгъуз хъюгъру , хъасин идолин гьюрматназ ялхъвнар апІуру » .
46010008	Гьадрарикан гьацІарси ухьура , кьяппйир хьидархьа . Дурари кьяппа тІулар апІури ккебгънийи , ва сад йигъан къанна шубуд агъзур гъийихнийи .
46010009	Ухьура , гьадрарикан гьацІариси , Месигь ахтармиш апІури хъюгъидархьа . Хъасин дурар , битІари кьацІар дапІну , гъийихнийи .
46010010	Учвура , гьадрарикан гьацІарси , бурбрар апІури махьанай , гьаддилан дурар пуч апІру малайикди тІанкь гъапІнийи .
46010011	Гьамрар вари , гъюз ккимбуб улупури , гьадмуган дурарихъди гъахьнийи , хъа му ухьуз , дарс вуди , дибикІна .
46010012	Гьаци вуйиган гъит , гьар шли учв ижмиди ликриин дийигъназа кІури , фикир апІураш , алдакуз гъидритри !
46010013	Гьамусдиз учв’ин алахьу читинвалар адмийириин улукьру аьдати читинвалартІан дар . Аллагь Чав туву гаф тамам апІрур ву . Дугъу учв’ин аьгь апІуз даршлу читинвалар алахьуз гъитдар . Читинвалар алахьруган , Дугъу учвуз дурариан удучІвуз шлу рякъра улупидичвуз . Гьаци дурариан учвхьан кІул адабгъуз хьибдичвухьан .
46010014	Магьа гьаддиз , йиз ккунидар , идолариз икрам апІбахьан гьергай !
46010015	Узу , учву фикирлу адмийир ву дупну , улхураза . Учву фикир апІинай .
46010016	Аллагьдиз чухсагъул дупну , убхъурайи баркаллагьнан Захру ухьу Месигьдин ифдик ктикьурадарин ? ГьудубтІну , пай дапІнайи уьли ухьу Месигьдин бедендик ктикьурадарин ?
46010017	Уьл саб ву , ухьура , фукьан гизаф вушра , саб беден вухьа , гьаз гъапиш , ипІурайи гьадму саб уьл’инди ухьу вари сатІи шулахьа .
46010018	Израил халкьдиз лигай , гъурбан апІрушвахьна гъурбан гъапІу мутму дубхну ипІрудар , гъурбан гъапІушвахъди саб шуладарин ?
46010019	ИкибаштІан , узу , идолиъ вая дидиз гъурбан дапІнайибдиъ фу-вуш саб мяна а , кІурадарза .
46010020	Ваъ , аммаки Аллагьсузари чпин гъурбнар , Аллагьдиз ваъ , хъа шейтІнар-жинариз хура . Узуз учву жинарихъди саб духьну ккундарзуз .
46010021	Учвхьан Агъайин Зах’анра ва жинарин зах’анра сабси убхъуз хьибдарчвухьан ! Учвхьан Агъайин Суфрайихъра ва жинарин суфрайихъра сабси деуз хьибдарчвухьан !
46010022	Агъайик хъял капІуз шулухьхьан кІури , ухьу фикир апІурайин ? Ухьу ДумутІан кьувватлуйир вуйин дарш ?
46010023	Учву : « Вари апІуз ихтияр ачуз ! » кІурачва , аммаки вари , хайирназ дар . « Вариб апІуз ихтияр а ! » Аммаки варибди мюгькамвал хурдар .
46010024	Гъит варидари , жвуваз ваъ , имбудариз уж’вал апІри .
46010025	Базариъ масу тувруб вари , юкІв архаинди , ахтармиш дарапІди , ипІинай ,
46010026	фицики , « жил ва дид’ин алиб вари Агъайинуб ву » .
46010027	Эгер хътругъру адмийи учвуз теклиф гъапІиш , гьивуб вари юкІв архаинди , ахтармиш дарапІди , ипІинай .
46010028	Хъа эгер учвуз гьадмуган : « му гъурбан дапІнайи йикк ву » гъапиш , гъапир бадали ва намус бадали , мипІанай —
46010029	узу мушваъ , ичв ваъ , хъа жара касдин намус бадали , кІураза . Жарарин намусну йиз азадвалик тягьна гьаз кипди ?
46010030	Аллагьдиз чухсагъул дупну , узу думу хураг баркаллагьниинди ипІураш , узук тягьна гьаз кипди ?
46010031	Гьаддиз , учву ипІурашра , убхъурашра , фу апІури гъашишра , вари — Аллагьдин ад бадали апІинай .
46010032	Я жугьдар , я грекар , я Аллагьдихъ хъугънайидар гунгьихъна дархрубси уьмур хъапІри апІинай .
46010033	Узуси , варибдиъ варидиз ужу шлуси апІинай . Узу , узуз ваъ , хъа , жарадар гизаф дюрхну хьпан бадали , гьадрариз уж’вал абгурайир вуза .
46011001	Узу Месигьдихъан дубгъурайиганси , учвура узхъан дубгъай .
46011002	Узу гъапиб вари ичв кІваин илмивалин ва узу учвуз туву аьгъювалариъ дупнайиси апІурайивалин тяриф апІураза .
46011003	Учвуз аьгъяди ккундузуз : гьар жилирин кІул — Месигь ву , дишагьлийин кІул — чан жилир , хъа Месигьдин — Аллагь .
46011004	Жилижвиву кІул’ин алди ккарагураш , ваяки пайгъамбарвалин гафар кІураш , чан кІул аьйибнакк ккаъра .
46011005	Дишагьлийира кІул’ин алдарди ккарагураш , ваяки пайгъамбарвалин гафар кІураш , чан кІул аьйибнакк ккаъра . Мици вуйиш , дишагьлийи чан кІул алдапІнайи гьисаб шуйи .
46011006	Эгер хпириз кІул’ин алабхьуз ккундарш , зат имдарди кушарра алдаъри , хъа дишагьлийиз кІул алдапІуб аьйибнан ляхин вуш , кІул’ин алабхъри .
46011007	Жилири кІул илибкну ккундар , фицики думу Аллагьдин ухшар ва ад ву , хъа хпир — чан жилирин ад .
46011008	Жилир хпирикан гъахьир дар , хъа жилирикан — хпир .
46011009	Жилир хпир бадали халкь дапІнайир дар , хъа хпир жилир бадали халкь дапІнайир ву .
46011010	Гьаддиз дишагьлийи , чан кІул’ин чан жилирин гьюкум аливалин малайикариз лишандикьан , кІул’ин алабхъну ккунду .
46011011	Аммаки Агъайихъди саб духьнайивалиъ , дишагьли жилирикан ва жилир дишагьлийикан асиллу ву .
46011012	Жилирикан хпир гъахьибси , дишагьлийикан жилижвира бабкан шула , аммаки вари Аллагьди халкь дапІна .
46011013	Учву гьисаб апІинай , дишагьлийиз кІул’ин алдарди Аллагьдиз ккарагуб лайикь вуйин ?
46011014	Ва чав табиаьтдира ухьуз , жилижвиву ярхи кушар гъитуб аьйиб ву , кІурадарин ?
46011015	Дидихъди сабси , дишагьлийиз ярхи кушар — заанвал ву . Дурар дугъаз , чан кІул’ин лакач алабхъуз , тувнайидар дарин ?
46011016	Яни , мидкан узухъди гьюжат ккебгъуз ккунириз дишлади кІураза : мидлан гъайри жара аьдат я учухь , я жара йишвариъ айи Аллагьдихъ хъугърударин арайиъ адар .
46011017	Гьамцдар насигьятар туври , узуз пуз ккунди азуз : ичв тяриф апІидарза , гьаз гъапиш ичв уч хьували хру хайиртІан зарал гизаф ву .
46011018	Гьаз ? Саб гъапиб , узуз гъеебхьунзуз : учву Аллагьдин улихь уч шлуган , ичв арайиъ гьюжатар гъитІирккуз хъюгърачва . Сакьюдар дицдар хабрарихъ хъугъурза .
46011019	Ичв арайиъ гьар жюре фикрар-хиялар , фуж дюз вуш аьгъю апІбан бадали , духьну ккунду .
46011020	Хъа учвуси , Агъайин гьюрматназ суфрайихъна са-сарди уч шулаш , дидиз уч хьувал кІурдар .
46011021	Учву , чиб-чпихъ дийийигъди , ипІуз хъюгърачва , ва аьхириъ гьацІар гашди гъузра , хъа гьацІари пиян хьайизкьан убхъура .
46011022	Дици апІайиз ичв хулариъ ипІинай ва убхъай , даршиш Аллагьдихъ хъугърударин уч хьувал беябур мапІанай , ва , дугъриданра , фукІа ипІуз адрудар асккан мапІанай . Гьамус узу , учву гьамци апІузди , ичв тяриф дапІну ккундин ? ИкибаштІан , ваъ !
46011023	Фицики узу учвуз улупуб , Чахъан , Агъайихъан гъудубгъуб вуйиз : Агъа Исайи , Учв масу туву йишван , суфрайилан уьл гъадабгънийи ,
46011024	ва Аллагьдиз чухсагъул дупну , гьудубтІну , гъапнийи : « Му Йиз беден вуйиз учвхъанди туврайи . Узу кІваин алаури гьамци апІинай » .
46011025	Ари гьамци , хябяхъдин хураг ипІбахъан , Исайи хъанара , зах дибисну , кІуру : — Му зах учвхъанди удубзурайи Йиз ифдиинди йитІурайи цІийи йикьрар вуйиз . Йиз гьюрматназ убхъруган , гьар ражари гьамци апІинай .
46011026	Гьаз гъапиш , гьар ражари учву гьаму уьл ипІурайиган ва гьаму зах’ан убхъруган , учву Агъайин аьжаликан шагьидвал апІурачва . Думу кьяляхъ гъяйизкьан гьаци апІинай .
46011027	Гьаци вуйиган , хай гъюруси уьл дирипІрури ва Агъайин зах’ан дурубхърури Агъайин ифдиз ва бедендиз къаршуди гунагь апІура .
46011028	Адмийиз , уьл ипІайиз ва зах’ан уьбхъайиз , чав гьапІраш , аьгъяди ккунду ,
46011029	гьаз гъапиш , Агъайи фида гъапІу бедендин мяна аьгъдарди ипІруринна убхърурин ипІувална убхъувал чак тахсир кипувал ву .
46011030	Магьа гьаддиз ичв арайиъ гьаци гизаф иццрудар ва аьжузар айичв ; гъийихдарра цІиб даричв .
46011031	Хъа эгер ухьу гьапІраш аьгъю апІуйиш , тахсир кипбахьан ярхла хьидийхьа .
46011032	Агъайи ихь суд апІура , жазара гьадабтІура . Дугъу дици , дюн’яйин суд апІруган , ихь суд дарапІбаз , апІура .
46011033	Гьаци вуйиган , гъардшар , учву ипІуз уч шлуган , гьялак махьанай , чиб-чпихъ дийигъури апІинай .
46011034	Гашди гъюрури , ичв уч хьувалилантина учву тахсирнакк ккадрахъбан бадали , хулаъ дипІну гъюри . Узу учвухьна гъафиган , жара ляхнарра дюз алаидиза .
46012001	Рюгьнан багъишарикан улхури гъашиш , гъардшар , учву дидин дишди гъавриъ ади ккундузуз .
46012002	Ичв аллагьсуз вахтари , жинари учву фици ил алдру идоларихьна гужназ хъчІюхюйиш , кІваин илмиячв .
46012003	Гьаддиз гъавриъ йихьай : Аллагьдин Рюгьну хъау адмийи Исайиз люкьнар дарапІур , я гьич сарира , эгер Гирами Рюгьну хъадраиш : « Иса — Агъа ву » , пидар .
46012004	Гьар жюре багъишар а , хъа дурар вари гьадму сар Рюгьну туврайидар ву .
46012005	Гьар жюре гъуллугъ апІувалар а , хъа ухьу варди гьадму сар Агъайиз гъуллугъ апІурахьа .
46012006	Гьар жюре ляхнар а , хъа вари ляхнар ухьуъ варидиъ артмиш апІурайир гьадму сар Аллагь ву .
46012007	Гьарсар адмийиъ Гирами Рюгь , вардиз кайи уж’вал бадали , ачмиш шула .
46012008	Сар адмийиз Рюгьну фагьумлувал айи гаф тувра ; тмунуриз гьадму Рюгьну аьгъювалар айи гаф тувра ;
46012009	шлиз-вуш гьадму Рюгьну хъугъвал тувра ; шлиз-вуш гьадму Рюгьну уьзрар сагъ апІувал тувра .
46012010	Сарсануриз — аьламатар улупру кьувват ; гьатмунуриз — пайгъамбарвалин гаф ; шубурпириз — рюгьяр жара апІуз шлувал ; гьатмунуриз — гьар жюре чІалар , гьаккмунуриз — гьадму чІалариинди гъапибдин гъавриъ ауз шлувал .
46012011	Мурар вари — гьадму сар Рюгьнан ляхнар ву . Гьаму багъишар Дугъу гьардиз Чаз ккуниси тувру .
46012012	Беден , гьар жюре паярикан арайиз дуфнашра , саб ву . Бедендин паяр , гизаф вушра , саб беден ву . Гьаци Месигьдин беденра ву .
46012013	Ухьу вари саб беденси хьпан бадали , жугьдар ва грекар , лукІар ва азад вуйидар — сар Рюгьну цІийи алаънайидар вухьа . Ухьуз варидариз гьадму сар Рюгь ухъуз тувнахьуз .
46012014	Фицики беденра саб пайнакан дубхьнадар , хъа гизафдарикан .
46012015	Эгер ликри : « Узу хил дарза , узу му бедендинуб дарза » гъапиш , диди гьаци гъапну кІури , думу бедендин саб пай дарди гъубзрайин ?
46012016	Ваяки , ибу : « Узу ул дарза , му бедендинуб дарза » гъапиш , диди гьаци гъапну кІури , думу бедендин саб пай дарди гъубзрайин ?
46012017	Эгер вари беден саб улкан ибарат вуйиш , дидиз фици ебхьидийи ? Хъа эгер вари беден иб вуйиш , диди ниар фици аьгъю апІидийи ?
46012018	Аммаки Аллагьди бедендиъ гьарсаб пайназ , Чаз ккуниси , чпин йишвар улупну .
46012019	Вари саб пай вуйиш , беден наънан хьибдийи ?
46012020	Магьа гьаддиз , паяр гизаф ву , хъа дурар варибдикан дубхьнайи беден саб ву .
46012021	Улхьанра хилиз : « Узуз уву лазим дарзуз » пуз шулдар . Ваяки , кІули ликариз : « Йиз учвукк ккабхънайиб адариз » пидар .
46012022	Бедендиъ лазимсузди гьисаб апІру паяр , лигуруш , варитІан лазим вуйидар ву .
46012023	Хъа ихь фикриан лазим даруси гьисаб апІурайи паярин ухьу хъа гизаф гъайгъу зигурахьа .
46012024	Гъяркъган , аьйиб шлу паяр ухьу , ижмиди ккеркну , уьрхюрахьа , хъа гьатмундариз дициб гъайгъу лазим дар . Аммаки Аллагьди Чав , беден гьамциб жюрейиинди дебккну ва ихьра гьаци апІуз кІулиъ тІапІна : « ужуб ад хътру » бедендин паярин артухъси гъайгъу дизигну ккунду .
46012025	Беден пай дархьуз , ухьу ухь’инди чиб-чпин гъайгъушнаъ духьну ккунду .
46012026	Эгер саб пайназ аьзият каш , вари паяризра аьзият кади шулу . Эгер саб пайназ гьюрмат апІураш , дидихъди вари паярира шадвал хъапІри шулу .
46012027	Гьаци вуйиган учву вари сабси — Месигьдин беден вучва . Учву гьарсар Дугъан бедендиъ пай вучва .
46012028	Хъугърударин арайиъ Аллагьди саспидар Месигьдин вакиларди , саспидар пайгъамбрарди , саспидар мялимарди дерккну . Дугъу гьацІариз аьламатар улупуз шлу кьувват , гьацІариз — сагъ апІру , гьацІариз — касибариз кюмекар апІру , гьацІариз — гьякимвал апІру , гьацІариз жара чІалариинди улхру багъишар тувну .
46012029	Вари Месигьдин вакилар шулин ? Вари пайгъамбрар шулин ? Вари мялимар шулин ? Вари аьламатар улупрудар шулин ?
46012030	Вари уьзрар сагъ апІрудар шулин ? Вари жара чІалариинди улхрудар шулин ? Ясана думу чІаларин гъавриъ аъру гъуллугъ вардиз тувнайин ?
46012031	Учвуз хъа заан багъишар шлуси хъачІарккай ! Гьамус узу учвуз варитІан ужуб рякъ улупидизачвуз .
46013001	Эгер узуз вари адмийирин ва малайикарин чІалар аьгъяди , хъа масанвал адарш — узу гаргврин бябрягъяр ва далдабуйин дабдаба вуза .
46013002	Узуз пайгъабарвалин багъиш ади , дюн’яйин вари сир аьгъяди , узуз вари аьгъювалар тувнади , узуъ дагъларра кмиди чпин алишвлан улдучІвуз гъитру хъугъувал ади , хъа масанвал адарди вуш , узу фукІа дару ичІичІай вуза .
46013003	Узуъ масанвал адарди касибариз узуз айи вари девлет пай гъапІишра , гьадрарихъанди убгуз йиз жан тувишра — мурарихьан сабдихьанра узуз кюмек апІуз хьибдар .
46013004	Масанвали сабур хуру , гъянивал хуру , бахилвал хурдар , жвуван тяриф апІдар , фурс кипдар ,
46013005	чІуруди хътІурччвуз гъитдар , чан хайирназ фукІа апІдар , хъял хурдар , писвал кІваъ гъибтдар .
46013006	Масанвал кучІлиин ваъ , хъа гьякьвалиин шад шулу .
46013007	Диди варибдилан хил алдабгъуру , варибдихъ хъугъру , умуд зат ктабтІруб дар , вариб аьгь апІуру .
46013008	Масанвал гьич зат хъатІабццну хьибдар . Пайгъамбарвал дугъубжвиди , чІалар ккебехъиди , аьгъювалар лазимди гъузидар .
46013009	Фицики ихь аьгъювалар гьуркІнайидар дар , ихь пайгъамбарвалин гафарра гьуркІнайидар дар ,
46013010	ва тамамвал гъафиган , вари гьудрубкІувал жвартІ хьибди .
46013011	Узу бицІир вуйиган , бицІириси кІуйза , бицІириси фикир апІуйза , ляхнарикан бицІириси хиял апІуйза . Аьхю гъахьунза — бицІивал вари гьудубчІвну .
46013012	Гьаму ражари ухьуз , кьалу гюзгдиан рябкъюрайиси , ачухъди рябкъюрадархьуз , хъа гьадмуган машна-машди рябкъюри хьибдихьуз . Сабан сацІибтІан аьгъдарзуз , хъа думуган , Аллагьдиз узу фици аьгъяш , гьаци тамамди аьгъю хьибдизуз .
46013013	Хъа сабан магьа гьаму шубуб а : хъугъвал , умуд ва масанвал , дурарикан заануб масанвал ву .
46014001	Масанвалихъ хъачІарккай . Рюгьнан багъишарин гъайгъушнаъ йихьай , гизафна гизафси — пайгъамбарвалин багъишнан .
46014002	Таниш дару чІалниинди гафар апІурайир адмийирихъди ваъ , хъа Аллагьдихъди улхура . Фицики дугъан фужкІа гъавриъ ахъдар , амма Рюгьниинди дугъу сирарикан кІура .
46014003	Хъа пайгъамбарвалин гафар кІурайири адмийириз насигьят вуди , юкІв капІри ва ккарцури кІура .
46014004	Таниш дару чІалариинди улхурайир , чаз насигьят вуди улхура , хъа пайгъамбарвалин гафар кІурайири , хъугънайидариз насигьят вуди кІура .
46014005	Узуз учвкан гьарсар чІалариинди улхури ккундийзуз , аммаки пайгъамбарвал апІуб ужу ву . Пайгъамбарвал апІурайир , чІалариинди улхруртІан зиина ву . Аммаки чІалариинди улхрури , хъугънайидариз насигьят вуди , гьадму чІаларин гъавриъ ауйиш , думу зина вуйи .
46014006	Гъардшар , узу учвухьна дуфну , таниш дару чІалариинди , фукІа ачмиш дарапІди , аьгъювалар тутрувди , пайгъамбарвалин гафар дарпиди , насигьят тутрувди улхуйиш , узкан учвуз фу хайир хьибдийи ?
46014007	Ил алдру мукьмарин алатар гъадагъай , мисалназ , швутІрам вая кьумуз . Эгер сесер жара апІуз шулдарш , дурарин мукьмар фици аьгъю апІидичва ?
46014008	Эгер зурнайи гъавриъ адрахъру дих деебтиш , дявдиз фуж гъедергидийи ?
46014009	Гьаци учвура шулачва . Эгер гъавриъ адрахъру гафар кІураш , учву кІурайибдин адмийир фици гъавриъ хьиди ? Учву гьавайи гафар деетурачва .
46014010	Дюн’яйиъ фукьан гизаф чІалар а , амма чІалар аьгъюдари дурарин мяна бисура .
46014011	Эгер узуз кІурубдин узу гъавриъ ахъдарш , кІурайириз узу жара уьлкейин адми ву , ва думура узуз жара уьлкейин адми шула .
46014012	Гьаци учвура шулачва . Учвуз Рюгьнан багъишар ккунди анчвуз ? Ккуниган , хъугънайидарин хайирназ бегьемди ккун апІинай .
46014013	Гьаддиз , аьгъдру чІал апІрури , дидин гъавриъ ауз шлу багъишра туври кІури , ккарагри .
46014014	Аьгъдру чІалниинди узу ккарагруган , йиз рюгь ккарагура , хъа йиз фикир иштирак шуладар .
46014015	ГьапІза ? Узу рюгьниинди ккарагидиза , йиз фикрииндира ккарагидиза . Рюгьниинди Аллагьдиз мяълийир апІидиза , йиз фикрииндира мяълийир апІидиза .
46014016	Эгер уву рюгьниинди Аллагьдиз баркаллагь кІураш , гъаври адру адмийи фици « амин » пиди ? Дугъаз уву фу кІураш аьгъдар !
46014017	Увхьан Аллагьдиз ужуйи баркаллагь пуз шулвухьан , хъа тинди хъайир диди мюгькам апІидар .
46014018	Учвуз варидаризтІан чІалариинди улхуз узуз ужуйи аьгъязуз , гьаддиз Аллагьдиз чухсагъул вуйиз ,
46014019	амма хъугънайидарин арайиъ , жарадариз насигьят вуди , йиз фикриинди гъавриъ ахъру хьуб гаф кІарза , агъзрариинди аьгъдру чІалнан гафар кІайиз !
46014020	Гъардшар , фикир ади , бицІидарси махьанай . Писвализ тахсир ктру бицІидарси йихьай , хъа фикриинди — гьуркІу адмийир !
46014021	Къанундиъ дибикІна : « Жара чІалариинди ва жара мелзариинди Узу гьаму халкьдиз пидиза , я гьадмуганкьан дурар Узухъ хъпехъидар , — кІура Агъайи » .
46014022	Гьаци вуйиган , жара чІалар хъугърудариз вуйи лишан дар , хъа хътругърудариз . Пайгъамбарвалин гафар — хътругърудариз дар , хъа — хъугърудариз .
46014023	Хъугънайидар вари уч духьну , чІалариинди улхуради , дурарихьна аьгъдрудар ваяки хътругърудар гъафиш , дурари учвук жинар кучІвна даркІурин ?
46014024	Хъа варидари пайгъамбарвалин гафар кІуради , душвазди хътругърур , ясана жарар учІвиш , улхурайи гьарсарикан дугъаз учв гунагькар ва тахсиркар вуйиб рябкъиди .
46014025	Дугъан кІван жини ниятар ачухъ хьиди , ва гьадмуган , кьамкьарихъди ис алахъну , Аллагьдиз дугъу икрам апІиди ва пиди : « Дугъриданна , Аллагь учухъди хъа ! »
46014026	Фу вухъа , гъардшар ? Учву уч шлуган , гьарсарин фу-вуш кІуруб шуличв : Аллагьдиз мяъли , насигьятнан гаф , Аллагьди ачмиш гъапІуб , чІалариинди улхуб , ясана думу чІаларин гъавриъ ауб — гъит варидиз му вари мюгькамвализ ибшри .
46014027	Эгер чІалариинди улхрудар аш , гъит кьюри йипри , заан кІул — шубури , нубатнахъди , хъа сар касди дурари кІурайиб кидибтри .
46014028	Хъа чІаларин мяна ктибтуз шлур адарш , чІалариинди улхрур хъугънайидарин арайиъ ккебехъну гъузри — чазна АллагьдизтІан дарипри .
46014029	Пайгъамбрариканра кьюри вая шубури йипри , хъа имбудари гъапибдикан фикир апІри .
46014030	Эгер дуфнайидарикан сариз Аллагьдихьан фукІа ачмиш гъабхьиш , улхурайир ккебехъну , мунури йипри .
46014031	Учвхьан вардарихьан , вардариз насигьят тувбан ва вардарик юкІв капІбан бадали , нубатнахъди пайгъамбарвал апІуз шулучвхьан .
46014032	Пайгъамбрари чпин рюгьнан эйсивал дапІну ккунду ,
46014033	гьаз гъапиш , Аллагь — къайда хътру Аллагь дар , хъа мясляаьтнан Аллагь ву . Аллагьдин гирами халкь уч шлу варишвариъси ,
46014034	душвариъ дишагьлийир ккебехъну ккунду . Дурариз гафар апІуз ихтияр туврадар . Къанунди тІалаб апІурайиси , дурарин пише мютІюгъди гъузуб ву .
46014035	Эгер дурариз фукІа аьгъю апІуз ккунди аш , гъит дурари хулаъ чпин жиларихьан гьерхри , фицики дишагьлийиз уч духьнайишваъ улхуб аьйиб ву .
46014036	Аллагьдин гаф сифте учвхьан удубчІвуб , ясана учвухьнатІан дурубкьну адруб ву кІури , гьисаб апІуранчва ?
46014037	Учв пайгъамбарди вая рюгьнан адмиди гьисаб апІурайири узу бикІурайиб , Чав Агъайин дебккнайиб вуди , кьабул апІри .
46014038	Хъа кьабул дарапІрур , учвура кьабул мапІанай .
46014039	Гьаци вуйиган , гъардшар , пайгъамбарвалихъ хъачІаккай , чІалариинди улхузра машат мапІанай .
46014040	Аммаки вари лайикьлуди ва къайдалуди дубхьну ккунду .
46015001	Гъардшар , узу учвуз дебкку , учву кьабул гъапІу ва мюгькам хьуз гъиту Ужувлан хабар ичв кІваина хуз ккундузуз .
46015002	Гьадму Хабарну уьрхидичву , эгер узу учвуз гъапибдихъан ижмиди хъчІихиш , даршиш — учву гьавайиди хъугърачва .
46015003	ВаритІан важиблуб , узухьна тувуб , тувунзачвухьна : Гирами китабариъ улихьмиди дупнайиси , Месигь ихь гунгьарихъанди гъакІну .
46015004	Гирами китабариъ улихьмиди дупнайиси , Думу , накьвдик кивну , шубудпи йигъан чІиви гъахьну .
46015005	Думу , Петриз ачмиш гъахьну , хъа — йицІикьюриз ,
46015006	хъасин хьудварждилан зиина гъардшариз сабси ачмиш гъахьну . Дурарикан сакьюдар гъийихну , гизафдар гьамусра чІивиди ими .
46015007	Хъасин Якьубдиз ачмиш гъахьну , хъасинси — Месигьдин вари вакилариз .
46015008	Дурарикан варитІан кьяляхъна узуз , лайикь даруриз , ачмиш гъахьунзуз .
46015009	Фицики узу вакиларик варитІан цІибди вуйир вуза , узу вакилвалин ччвурназ лайикькьан дарза , гьаз гъапиш Аллагьдихъ хъугъру гирами халкьдихъ хъергри гъахьунза .
46015010	Амма , Аллагьдин ужувлиинди , узу йиз вуйир вуза , ва Дугъан узухьна вуйи уж’вал давди гъюдубчІвундар : узу варидитІан гизаф ляхин гъапІунза , яни , гъилихур узу ваъ , хъа узухъди хъайи Аллагьдин уж’вал ву .
46015011	Узу вая жарари — учу гьациб Хабар дебккну , учву хъугъунчва .
46015012	Йипай гьеле , эгер Месигь , хабар дебккрайиси , чІиви гъахьнуш , учвкан сакьюдари , гъийихдар чІиви шлуб дар , фици кІура ?
46015013	Эгер гъийихдар чІиви шлуб дарш , Месигьра чІиви хьидайи .
46015014	Хъа эгер Месигь чІиви гъахьундайиш , учу дебккрайи Хабар , дидихъди ичв хъугъвалра , дав хьибдайи .
46015015	Дидланра гъайри учкан , эгер гъийихдар чІиви шлуб дар кІурубдиз лигуруш , Аллагьдиз къаршу кІучІлин шагьидар шула , фицики учу , чІиви дархьи Месигь Аллагьди чІиви гъапІну , кІурача .
46015016	Эгер гъийихдар чІиви шлуб дарш , Месигьра чІиви гъахьундар .
46015017	Месигь чІиви гъахьундарш , ичв хъугъувалра дав ву , ичв гунгьарра учвук ками .
46015018	Дици вуш , Месигьдихъ хъугъну гъийихдар , гьаммишандиз гъачІну .
46015019	Эгер Месигьдиин али ихь умуд гьаму уьмризтІан кайиб дарш , имбу вари адмийирик варитІан пис гьялнаъ ухьу ахьа .
46015020	Месигь , дугъриданра , чІиви гъахьну ! Думу гъачІидаригъян сарпирди чІиви гъахьну !
46015021	Сар адмийилан гьаму дюн’яйиъ аьжал абхъганси , чІиви хьувалра сар Адмийиланмина гъафну .
46015022	Адамдилантина вари фици йихуруш , Месигьдилантина вари гьаци чІиви хьиди .
46015023	Амма гьарсар чан къайдайиинди : сифте , сабпи бегьер , Месигь , хъасин , Думу кьяляхъ гъафиган , Месигьдиндар вари , ухьу , чІиви хьиди .
46015024	Дугъу , гьарсаб гьякимвал , гьарсаб гьюкум ва кьувват терг дапІну , Адаш Аллагьдихьна Паччагьлугъвал тувди , хъа гьадмуган аьхир гъибди !
46015025	Дугъу паччагьвал , Аллагьди вари душмнар Дугъан ликарикк духну дахьайизкьан , апІиди .
46015026	Терг апІуз ккайи аьхиримжи душман аьжал ву .
46015027	Фицики , Аллагьди « Гьадгъан ликарикк вари ккирчну » . « Вари ккирчну » кІуруган , Ккирчурнур ктар .
46015028	Дугъу Гьадгъан хилиъ вари ивган , вари ва варибдиъ Аллагь хьпан бадали , Учв , Байра , Чан хилиз вари Тувурин хиликкна гъягъиди .
46015029	Эгер думу дици дайиш , адмийир , гъийихдарихъандира штуан гьаз шула ? Эгер гъийихдар чІиви апІуз шулдарш , гьаз дурарихъанди штуан хьидихъа ?
46015030	Гьар сяаьтнак ухьура гьаз хатІйирикк ккахъхьа ?
46015031	Узу гьар йигъан аьжаликк ккахъраза . Узу ихь Агъа Иса Месигьдин улихь учв’инди фици фурс апІураш , гьациб кьувватнаъди му кІурайибра кучІал дариз , гъардшар .
46015032	Эгер адмийин улариан лигураш , узу фу бадали Эфесдиъ айи вягьшйирихъди дяви гъабхидийи ? Узуз дидкан фу файда ка хъа ? Гъийихдар чІиви шлуб дайиш : « Гъачай ипІухьа , убхъухьа , гьапІнура закур йикІурайидар дарин хъа » .
46015033	Учву учвуз кІучІлар апІруси дарибшри гьа : « ЧІуру шадлугъариъ гъяни хасиятар чІур апІуру » .
46015034	Учвуз лайикь вуйиси , фикриз гъачай , гунгьар апІуб гъитай , фицики ичв арайиъ гьамусра Аллагь аьгъдрудар имийичв — мици учвуз нач хьуз кІураза .
46015035	Сари гьерхуб мумкин ву : « Дийихнайидар фици чІиви хьиди хъа ? Думуган дурарин беден фициб хьибди ? »
46015036	Фикирсузар ! Уву гъубзу тум ктубчІвбан бадали , сифте думу пуч дубхьну ккунду !
46015037	Уву тум убзруган , вари укІ-мукІди убзурадарваки , хъа дидгъян — удрар , дяхнин удрар , ясана жараб гьациб .
46015038	Хъа Аллагьди Чаз ккуниси думу тумраз — гьардиз хас вуйи жан тувра .
46015039	Вари жанар сабстар дар , мисалназ адмийирин жараб , гьяйванатарин жараб , жакьварин жараб , балугъарин жараб ву .
46015040	Мидлан гъайри , жанар а аьршариндар ва жилиндар . Аьршарин жанариз чпиз хас вуйи успагьивал а , хъа жилиндариз — чпин .
46015041	Ригъдиз чан акувал а , вазлиз — чан , хядариз — жараб . Чпин нубатнаъ хядарра , крачІрувализ дилигну , чиб-чпихьан жара шула .
46015042	ЧІиви шлуганра , гьаци хьибди . Ухьухъ хъайи беден тумси убтІруб ву , хъа чІиви шлуган , ухьухъ хъибшру беден убтІруб хьибдар .
46015043	Накьвдик кивру беден асккануб шулу , хъа чІиви шлуб — успагьиб ! Кивра зяифуб — чІиви шула кьудратлуди ,
46015044	кивра рябкъру мутмусиб — чІиви шула рюгьнанубси . Рябкъру беден айиган , рюгьнан беденра айиб ву .
46015045	Гирами китабариъ , сарпи адмийиз , Адамдиз , чІиви рябкъру беден гъабхьну , хъа Исайиз , аьхиримжи Адамдиз , уьмрин булагъ Вуйириз , рюгьнан беден гъабхьну , дупна .
46015046	Сифте гъюруб , рюгьнануб ваъ , хъа рябкъюри шлуб гъафну , ва хъасин — рюгьнануб .
46015047	Сарпи адми жилин рюкъдикан гъахьну , хъа кьюрпи Адми — аьршариан гъафи Адми .
46015048	Сарпи жилин адми фицир гъахьнуш , жилин адмийирра гьацдар гъахьну , хъа аьршариан гъафи Адми фицир вуш , аьршариз гъягърударра гьацдар хьиди .
46015049	Ухьу гьаму ражари фици жилин адмийиз ухшар вуш , гьаци аьршарин Адмийиз ухшар хьидихьа .
46015050	Учвуз кІураза , гъардшар , ифина йикк Аллагьдин Паччагьлугъдин ирсчйир шлуб дар , ва убтІруб дурубтІрубдин ирсчи хьибдар .
46015051	Хъебехъай , узу учвуз гьамус сир ачмиш апІидиза : зурнайин аьхиримжи дих утІубччву сяаьт ухьу вари йихидар , хъа хабарсузди , улар уьлчІюкьну арццайиз , вари дигиш хьиди . Зурнайин дихнахъди дийихнайидар дурутІру жанар хъади чІиви хьиди , хъа ухьу дигиш хьиди .
46015052	
46015053	Вари убтІруб дурубтІрубдиз илтІибкІиди , йибкІруб — дилибкІрубдиз .
46015054	Вари убтІруб дурубтІрубдиз ва йибкІруб дилибкІрубдиз илтІибкІган , гьаму гафар тамам хьиди : « Аьжал гъалибвали хътІюбкью ! »
46015055	« Эй аьжал , набшдияв гъалибвал ? Эй аьжал , набшдияв , галам ? »
46015056	Аьжалин галам — гунагь ву , гунгьин кьувват — Къанун .
46015057	Аллагьдиз чухсагъул ! Дугъу ихь Агъа Иса Месигьдиланмина ухьуз гъалибвал туврахьуз .
46015058	Гьаддиз , йиз ккуни гъардшар , ижмиди гъузай . Минди-тинди хъахърудар махьанай . Агъа бадали вуйи ляхниз фукІара гьяйиф мапІанай ва аьгъю йибхьай : Агъайиз вуйи ичв ляхин давди гъюдубчІвидар .
46016001	Гьамус Ерусалимдиъ айи Аллагьдин гирами халкьдиз кюмек вуди пул уч апІбакан . Узу Галатдиъ айи хъугърудариз апІин гъапиб учвура апІинай .
46016002	Гъит учвкан гьарсари , гьяфтайин садпи йигъан , шлихьан фукьан удукьуруш , ичв гъюру хайирназ дилигну , узу гъафиган уч апІури , давди вахт гьадрапІбан бадали , кюмекназ пул гьязур апІинай .
46016003	Хъа узу гъафиган , учву уч гъапІу кюмек Ерусалимдиз гъабхбан бадали , учву ктагъу адмийир , насигьятнан кагъзарра тувну , гьаъдиза .
46016004	Эгер узузра дина гъягъюб алабхъуруш , дурарра узухъди гъиди .
46016005	Хъа узу учвухьна Македонияйиъ хьпан кьяляхъ гъидиза . Гъюрур гьадлин мина гъидиза .
46016006	Учвухъди саб вахтназ гъузуз ният айиз , мумкин ву учвухь узу кьюрдра адапІуз , хъасин , эгер узу дилинтина гъягъруси гъабшиш , рякъ’ин апІуз узуз кюмек апІидичва .
46016007	Узу гьаму ражари учв’ин улукьидарза , улукьнийишра , думу сацІиб вахтназтІан хьибдайи . Эгер Аллагьди гъитиш , учвухь гизаф вахт адапІуз юкІв хъайиз .
46016008	Эфесдиъ узу ХьуцІударин машквар хьайизкьан гъуздиза ,
46016009	Фицики мушваъ , хъуркьувалиинди гъуллугънаъ хьуз шлуси , йиз улихь яркьуди урчІар арццна . Душмнарра цІиб дар .
46016010	Эгер Тимофей гъафиш , лигай , дугъаз учвухь хатІасузди ибшри , фицики дугъура , узуси , Агъайин ляхин кІули гъабхура .
46016011	Думу гьяспикк ккадарди гьич фужкІара даришри . Хъасин думу , узухьна кьяляхъ гъюз шлуси , мясляаьтниинди рякъюъ аай . Узу дугъазна гъардшариз ккилигураза .
46016012	Аполлос гъардшикан . Узу дугъкан , гъардшарра хъади , учвухьна гъюб тІалаб гъапІнийза , амма гьаму ражари дугъан гъюз тямягь хътар . Думу , мумкинвал гъабхьиган , гъиди .
46016013	Мугъаятди гъузай ! Хъугъвалиъ ижмиди гъузай , кІубанди ва кьувватлуди йихьай !
46016014	Ичв апІурайиб вари , масанвал ади , апІинай !
46016015	Сабсанубдикан учвкан тІалаб апІуз ккунди азуз , гъардшар : Стефанусдин хуландар аьгъячвуз , Ахаяйиъ дурари сарпидарди Месигь кьабул гъапІну ва , Аллагьдин гирами халкьдин гъайгъушнаъ хьуз , чпин уьмрар бахш апІура —
46016016	гьацдар адмийирин , гъуллугънаъ айи вардарин ва дурариз кюмек апІрударин гъайгъушнаъ йихьай .
46016017	Узу Стефанусна , Фортунатна , Ахаик мина гъюб’ин гизаф рази гъахьунза . Дурар дуфнайиган , учву йиз гъвалахъ хъайиси шулазуз .
46016018	Дурари узукра ва учвукра юкІв капІра . Гьацдар адмийирин гьюрмат уьбхяй .
46016019	Азияйиъ хъугърудари учвуз саламар хътаура . Агъайихъ хъугънайивалиъ гъардашна чи вуйи Акилайина Прискилайи ва дурарин хулаъ уч шулайи хъугъру варидари мани саламар хътаурачвуз .
46016020	Мушваъ вари гъардшари саламар хътаура . Чиб-чпиз гирами макниинди салам туври апІинай .
46016021	Гьамус узу , Павели , йиз хили бикІураза :
46016022	Шлиз Агъа ккундарш , гъит бала гъядябхъричаз . Эй , Агъа , гъач !
46016023	Агъа Исайин уж’вал учвухъди гъит ибшри !
46016024	Йиз масанвал — вари учвуз , Иса Месигьдиндариз . Амин .
47001001	Аллагьдин амриинди Иса Месигьдин вакил духьнайи Павелихьан ва Тимофей гъардшихьан — Коринфдиъ Аллагьдихъ хъугърудариз ва Ахаяйин варишвариъ яшамиш шулайи Аллагьдин гирами халкьдиз .
47001002	Аллагьдихьан , ихь Адашдихьан ва Агъа Иса Месигьдихьан мясляаьт ва уж’вал ибшричвуз !
47001003	Рягьимлувалин Адаш , ухьу ккаарцурайи Аллагь , ихь Агъа Иса Месигьдин Адаш ва Аллагь , гъит ужувлан аднаъ ишри .
47001004	Ихь гьарсаб читинвалиъ Дугъу ухьу ккарцура . Дердериъ ахьнайи жара адмийир ухьура гьаци ккарцбан бадали , Аллагьди ккарцурахьу .
47001005	Гьаз гъапиш , Месигь бадали ухь’ин алахьурайи аьзабар фукьан аьхюдар вуш , Месигьдиланмина вуйи ккарцувалра гьадму кьадар артухъ шулахьуз .
47001006	Уьмриъ уч’ин алахьурайи читинвалар , учву ккарцбан ва уьрхбан бадали аьгь апІурайидар вуйич . Учуз дурубкьнайи ккарцувал , учвура ккарцбан бадали , туврайиб вучуз . Диди , учу аьгь апІурайидарстар учв’инра алахьру аьзабар учвура кІубанди аьгь апІбан бадали , кюмек апІидичвуз .
47001007	Учвук ижми миж кайич , ва аьгъячуз : ич аьзабарин пай гъадабгъурайиси , учву ич ккарцувалинра пай гъадабгъурачва .
47001008	Узуз , гъардшар , Азияйиъ айиган уч’ин улукьу читинваларикан учвузра аьгъю дубхьну ккундузуз . Дурар гьадмукьан аьгь апІуз даршлукьандар вуйики , сарун учу чІивиди гъузур кІури , миж кимдайич .
47001009	Учу сарун чІивиди гъитур кІури хиял дайич , аьжал гьадабтІнайчуз , аммаки мици , учу учук ваъ , хъа гъачІидар чІиви апІру Аллагьдик миж кади гъузбан бадали , гъабхьиб вуйи .
47001010	Гьадгъу аьжалин хатІайиккан ккадаунчу , ва гьамусдихъантинара ккадаиди ! Ич Гьадгъак миж кайич , учу уьрхиди кІури .
47001011	Учву , ккарагури , учуз кюмек апІурачва . Гизафдар ккарагну , Аллагьди багъишар учуз гъапІган , гизафдари учхъанди чухсагъул пиди .
47001012	Учу , гьаму дюн’яйиндарихъди , иллагьки учвухъди ич аьлакьйир , намуслуди ва дугъриди дерккри гъахьунча , — ич марцци намуснура гьаци кІура , — учу гьамдиинди тяриф апІурача . Му учуз Аллагьдихьан дурубкьнайиб ву .
47001013	Учу гъибикІубдик , дурхну , гъавриъ адрахъуб , гьич фукІара гъабхьундаричв . Ич гьубкІну гъавриъ ахъну , — хъа саб кьадар учву гьамустІанра ич гъавриъ ачва , — Агъа Иса Месигь хъадакну гъюру Йигъан , учу учв’инди тяриф апІурайиси , учвура уч’инди апІур кІури , йиз миж кайиз .
47001014	
47001015	Гьаци шлуб аьгъяди , учвуз кьюбан уж’вал хьузди , сифте учвухьна гъюз ккунди азуз .
47001016	Македонияйиз гъягъюрайир учв’ин улукьуз ккайза , хъасин — кьяляхъ гъюрурра , ва гьадмуган узуз Ягьудияйиз гъягъюз кюмек апІидийчва .
47001017	Учву , узу мици фикир дарапІди дапІна , кІури , хиял апІурайчва ? Ясана , фагьумсузди , узу гьадму саб гагьди « авра » « ваъра » кІурайиси ?
47001018	Аллагьдин улихь тасдикь апІураза : узу учвуз кІурайиб саб гагьди « авра » « ваъра » кІури кІурадарза .
47001019	Учвуз узу , Сильванди ва Тимофейи хабар дебкку Аллагьдин Бали , Иса Месигьди саб гагьди « авра » « ваъра » кІурадар , Дугъаъ айиб гьарган « ав » ву !
47001020	Аллагьди тувнайи вари гаф Иса Месигьдиъ тамам гъабхьну ! Гьаддиз Аллагьдин ад бадали Гьадгъахъди сатІи духьнайидари « Амин » кІурача .
47001021	Учвура учура Месигьдиъ саб духьнайивал ижми АпІурайир Аллагь ву . Гьадгъан гъуллугънаъ хьуз Аллагьди ухькан ччим кадатна
47001022	ва Чан лишан уч’ин йивна . Ихь юкІвариъ Дугъу , гъюз имбубдин тасдикьвал вуди , Гирами Рюгь аъна .
47001023	Узу гьамусдиз Коринфдиз , ичв язухъ апІури , гъафундайза , Аллагь шагьид ву .
47001024	Учуз , ичв хъугъувалиин агъавал апІуз ккунди адарчуз , ваъ , учу апІурайиб вари , ичв шадвализ вуйич , гьаз гъапиш учву хъугъувалиъ мюгькамди дийигъначва .
47002001	Гьаддиз , учву пашман апІуз кІури , сарун учвухьна дарфуз , кьаст гъапІунза .
47002002	Эгер узу учву пашман гъапІиш , узлан пашман гъахьири узу шад дарапІди , сарун шли апІиди ?
47002003	Узу гьатмунуб кагъаз , учвухьна гъафиган узу рази ктауз ккайидарилантина пашман дархьуз , гъибикІнийза . Йиз шадвал — ихь вардин шадвал вуйивалик саб шак кадариз .
47002004	Учвуз думу кагъаз нивгъар рузури , юкІв гъагъиди , кІваъ дерд ади гъибикІнийза . Йиз метлеб учву пашман апІуб дайиз , хъа узуз учву фукьан масанди вуш , учвуз аьгъю хьпан бадали , гъибикІнийза .
47002005	Узу пашман гъапІури , неинки узу , хъа , сацІиб вушра ( му йиз заанвал дариз ) , учву вари пашман гъапІну .
47002006	Сарун дугъаз гизафдарихьан гъурубкьу жаза чІяаьн ву .
47002007	Хъа гьамус , хил алдабгъну , думу ккарцай , дердну ккагъуз мигъитанай .
47002008	Миннат вуйиз , дугъаз ичв масанвал улупай .
47002009	Гьацира узу думу учвуз , варибдиъ учву хъпехъури шулуш , ахтармиш апІури , гъибикІуб вуйиз .
47002010	Учву хил алдабгъурилан узура алдабгъидиза . Хъа узу хил алдабгъурилан , эгер думу касдиз хил алдабгъуз ужуб фукІа аш , Месигьдин улихь учву бадали алдабгъуб вуйиз ,
47002011	иблисди ухьу алдатмиш апІуз гъидритузди , хъа дидин ниятар ухьуз ужуйи аьгъяхьуз .
47002012	Узу Троадайиз Месигьдикан Ужувлан хабар рабгъури гъафиган , Агъайи душваъ ляхин апІуз раккнар арццунзуз .
47002013	Аммаки узхьан архаинди гъузуз гъабхьундарзухьан , фицики душваъ хъугъвалиъ йиз гъардаш вуйи Тит адарди гъахьну . Магьа гьаддиз Троадайиъ хъугърудариз баркаллагь дупну , Македонияйиз гъушунза .
47002014	Учу , Месигьдиъ саб духьнайидар , хъуркьувалиинди гьаммишан улихь гъахурайи ва варишвариъ учлантина ширин ниар адаурайи аьгъювалар Дугъкан рагъурайи Аллагьдиз чухсагъул .
47002015	Гьаз гъапиш , уьрхювалин ва аьжалин рякъюъди гъярайидарин арайиъ , Месигьди Аллагьдиз ургурайи гьадму ширин ниар , ари учу вуча .
47002016	ГьацІариз учу — аьжал хурайи , хъа гьацІариз — чІививал хурайи ширин ниар вуча . Гьаци ляхин шлихьан апІуз шул ? !
47002017	Учу , гизафдарси , хайир бадали , Аллагьдин Гафнак камк кипрадарча . Месигьдихъди саб гъахьихъанмина , учу , Аллагьди гьаънайидари , Аллагьдин улихь марцци кІваан , ктибтурача .
47003001	Учу ич тяриф апІури , хъана таниш хьухьахъа ? Имбударизси учузра , учвухьна гъюз ясана учвхьан гъягъюз учу лайикьлу адмийир ву , кІуру кагъзар гъадагъуб , рубкьурайинхъа ?
47003002	Учву вучва ич кагъаз — ич кІваъ дибикІнайи , вардиз аьгъю ва варди урхурайи кагъаз .
47003003	Учву , чернилиинди ваъ , хъа Аллагьдиз вуйи ич гъуллугъниинди , чІиви Аллагьдин Рюгьниинди , гъванарикра ваъ , хъа инсанарин юкІварик дибикІнайи Месигьдин кагъаз вуйиб , варидариз рябкъюра .
47003004	Месигьдилантина Аллагьдин улихь вари якьин гьаци вуйибдик саб шак кадарич .
47003005	Му мици , ич гьунарниинди гъабхьиб ва учу гьаци кІурайиб дарич . Ич гьунар вари Аллагьдихьан вуйич .
47003006	Дугъу учкан , ЦІийи Йикьрарнан гъуллугънаъ хьуз , гъуллугъчйир ктаъну . Думу Йикьрар — дидикІнайи гьярфар дар , ваъ , хъа Рюгьнахьан ву . Фицики гьярфну йикІуру , хъа Рюгьну уьмур хуру .
47003007	Гъвандиъ гьярфариинди адабтІнайи Къанундиз апІури гъахьи гъуллугъ кІваин апІинай . Думу гьациб адниинди дебккнайиб вуйики , Израиларихьан Мусайин нур туврайи машназ , гьеле нур кьаназ гъубзундаршра , лигузкьан гъабхьундайи . Аьхириъ аьжал гъабхи му гъуллугънаъ хьувал гьамкьан адлу ляхин вуйиш ,
47003008	хъа Рюгьну гъуллугъ апІрувал фукьан адлу шул ?
47003009	Эгер инсан тахсиркар апІру гъуллугъ гьациб адлу вуйиш , хъа инсандикан тахсир ктипурайи гъуллугъ фукьан адлуб шул !
47003010	Думугандин адлувал швнубсаб ражари артухъ вуйи адлувалихь тевиган , гьамус думукьан адлуди гьибгърикьан дар .
47003011	Эгер вахтназ вуйи ад гьаци аьхюб вуш , хъа фукьан аьхюб шул гьаргакдиз вуйи ад !
47003012	Гьаци вуйиган , ухьуз ухьук кІубанвал капІру умуд ахьуз
47003013	ва ухьу , Израилариз ктІубшвурайи адлувал дярябкъбан бадали , Мусайиси маш элебкну , лицурадархьа .
47003014	Хъа дурарин фагьумра элебкнайи . Гьамусра , Йирси Йикьрар урхруган , гьадму чарч кІул’ин илипурами , гьаз гъапиш думу чарч МесигьдихьантІан алдабгъуз шлуб дар .
47003015	Гъийин йигъазкьан , Мусайилантина дебккнайи Къанун урхруган , жугьдарин юкІвар элеркну ими .
47003016	Хъа адми Агъайихьна илтІикІруган , дугълан думу чарч алдабхъуру .
47003017	Агъа — Рюгь ву , хъа Агъайин Рюгь наан аш , гьадушваъ азадвалра а !
47003018	Ухьуз варидариз ачухъ машнаан гюзгдианси Агъайин адлувалин нур рябкъюрахьуз ва Гьадгъаз ухшар дигишра шулахьа . Дугъан ад ухьуъ артухъ-артухъ шула , фицики думу Агъайихьан гъюрайиб ву , хъа Думу — Рюгь ву !
47004001	Му гъуллугъ учуз Аллагьди Чан ужувлиинди тувнайиб ву ва юкІв дар гъабхьундарич .
47004002	Учу нач шлу , намус ктру ляхнар тина апІурача . Учу сабанра аьмалдар тІулар ва Аллагьдин гаф дацІабкну апІдарча . Учу гьякьнакан хабар дебккрача , ва гъит гьарсар касди , чан намусназ дилигну , Аллагьдин улихь учуз кьимат туври .
47004003	Эгер учу туврайи Хабар шлихьна рубкьурадарш , думу аьжалихьна гъягъюрайихьна рубкьурадар .
47004004	Гьаму дюн’яйин аллагь-иблисди хътругърударин фагьум , Чаъ Аллагь ачмиш апІурайи Месигьдин адлуваликан вуйи Ужувлан хабарнан акв дярябкъюз , кур апІура .
47004005	Учу ичуб ктибтури адарча , хъа Иса Месигь Агъайин Хабар ктибтурача , ва Месигь бадали ичв гъуллугънаъ айидар вуча .
47004006	Гьаз гъапиш « МучІушнаан , гъит , акв удубчІври » , — гъапи Аллагьди , Иса Месигьдин машниин рябкъюрайи Аллагьдин аднакан аьгъювалар туври , ич юкІвар аку апІура .
47004007	Учу гьамциб хазна ругдин гъабариъси , уьбхюрача . Му ккудудубкІру кьувват , ич ваъ , хъа Аллагьдин вуйиб улупурача .
47004008	Вари терефарихъанди учу чІюркьюра , амма дюргънадарча . Учу миж кимдру гьялнаъ ача , амма умуд кадабтІнадарич .
47004009	Учухъ хъергри шулу , амма ул’ан идитнадарчу . Бегьем дурччвначу , амма йивну дукІнадар .
47004010	Исайин уьмур учуъ арайиз гъюбан бадали , Дугъан аьжал гьаммишан ич бедендиъ айич .
47004011	Учу чІивидимиди Исайилантина гьарган аьжализ туврачу . Исайин уьмур ич аьжал хъайи жанариз гъюбан бадали аьжалин улихь дийигънача .
47004012	Уьмри учвуъ чан ляхин тамам апІбан бадали , аьжали учуъ чан ляхин апІура .
47004013	Учуъ хъугъвалин рюгь айиган , « Узу хъугъунза ва кІурира аза » дибикІнайиси , учу хъугърача ва гьаддиз кІурира ача .
47004014	Учуз аьгъячуз : Агъа Иса Месигь чІиви ГъапІури , Исаси учура чІиви апІиди ва учвухъди сабси учура Чан улихь дерккди .
47004015	Му вари , артухътІан артухъ инсанар ужувлакк ккаърайи уж’вали Аллагьдин адлувализ хъана артухъ чухсагъул пубан бадали , учвуз вуйи уж’вал ву .
47004016	Гьаддиз учу ккагънадарчу . Гьеле учу ликрилан алдахънашра , хъа айтІан йигълан-йигъаз таза шулача .
47004017	Фицики ич пчІу ва вахтназтІан дару аьзабари учуз артухъ ва гьаммишандиз вуйи адлувал хура .
47004018	Учу рябкърубдиз лигурадарча , хъа — дярябкърубдиз , гьаз гъапиш улариз рябкъруб вахтназтІан дар , хъа дярябкърайиб — гьаммишандиз .
47005001	Учуз , жилин уьмрин паж терг гъапІиган , аьршариъ гьаргандин хал — адмийирин хилари ваъ , хъа Аллагьди арайиз хру хал ккилибгурайиб аьгъячуз .
47005002	Сабан , ухьу гьамушв’ин илмиди , ухьу аьршарин гьадму палтар фила алахьуйкІан кІури , гъагъи угьтар алдахьури , ккилигурайидар вухьа !
47005003	Думу палтар алахьган , ухьу гъяцІалди гъузидархьа .
47005004	Хъа сабан ухьу , ихь гьаму жилин пажакк ккимиди , гъагъи угьтар алдахьури гъуздихьа . Ухьуз читинди вухьуз , гьаз гъапиш ухьуз гъяцІалди гъузуз ккундархьуз , аьжал хъайиб вари уьмри хътІюбкьбан бадали , палтар алахьуз ккундухьуз .
47005005	Гьаци апІбан бадали Аллагьди ухьу халкь дапІна . Дугъу Чан гаф тамам апІрувалин лишан вуди ухьуз Чан Рюгь тувнахьуз .
47005006	Гьаддиз , гьеле сабан ухьу жвуван хулаъси бедендиъди Агъайихьан ярхлади ашра , архаин вухьа ,
47005007	фицики ухьу улариз рябкъюри ваъ , хъа хъугъну яшамиш шулахьа .
47005008	Гьаци вуйивал аьгъяди , архаин вуча ва , жвуван беден дипну , Агъайихьна гъягъюз ккундийчуз .
47005009	Гьаддиз ич метлеб , учу бедендиъ ашра — адаршра , Агъайиз ккуниб апІуб вуйич .
47005010	Фицики Месигьдин Суддиз гъюб ухьуз варидариз алабхъиди ва бедендиъ имиди ухьу гъапІу гъяни ва пис ляхнариз дилигну , гьаруриз рубкьруб тувди .
47005011	Гьаддиз лигну , Агъайихьан гучІурачуз ва думу гучІ жарадаризра улупурача . Учу фужар вуш Аллагьдиз ужуйи аьгъя . Ичв намусназра учу фужар вуш , гьаци ужуйи аьгъя , кІури , хиял вуйиз .
47005012	Учу ичв улихь ич тяриф апІури хъана таниш шуладарча , хъа учвхьан , айтІанубдикан дарди , зиъланубдикан тяриф апІрударин улихь , саб гучІ адарди , учкан тяриф апІуз шулучвхьан .
47005013	Шли учу фикрихъан душна , кІураш , Аллагь бадали гьаци духьнача . Хъа эгер учу ужуйи фикир апІураш , мици учву бадали апІурача .
47005014	Месигьдин масанвали гьяракатнак китнайидар вуча , варидарихъанди Месигь гъакІнуш , гунгьар дарапІуз вари дийихнайивалин саб шак адарич .
47005015	Думу варидарихъанди , гьамус яшамиш шулайидар чпи бадали ваъ , хъа чпихъанди жан Тувур ва чІиви Гъахьир бадали яшамиш хьуз , гъакІну .
47005016	Гьаци вуйиган , сарун учу адмийин фагьмиинди саризра лигури имдарча . Мугагьназ Месигьдиз гьаци лигуйча , сарун — ваъ .
47005017	Гьаддиз , Месигьдик кидикьнайир , цІийиди бабкан духьнайир ву . Йирсивал имдар , цІийиб дуфна !
47005018	Хъа му вари Месигьдиланмина учу Чахъди албагу Аллагьдихьан ву , ва имбударра Чахъди албагбан гъуллугъ Дугъу учуз тувна .
47005019	Яни Аллагьди , Месигьдиланмина Чаинди вари дюн’я чпи гъапІу гунгьариз дилигди , албагну . Ари гьаму албагбакан Хабар дебкк дупначуз .
47005020	Гьаддиз лигну учу Месигьди кадагъну гьаънайидар вуча , фицики учлантина Аллагь адмийирихъди улхура . Гьаддиз Месигьдин ччвурнахъан миннат апІурача : Аллагьдихъди албагай !
47005021	Гунагь ктру Месигь Аллагьди ихь гунгьарихъанди гъурбан гъапІну . Аллагьди гьаци , Чан улихь ухьу , Месигьдихъди саб духьну , гьякь хьуз кІури , гъапІну .
47006001	Аллагьдин гъуллугъчйири , учу , учвкан ккун апІурача : учвуз багъиш дапІнайи Аллагьдин уж’вал , гьавайиб дарибшри .
47006002	Дугъу гьамци кІура , аьхир : « Ужуб вахтна Узуз яв дих гъеебхьунзуз , ва уьрхру йигъан Узу увуз кюмек гъапІунза » . Лигай , гьаму вахт ужуб вахт ву , гъийин йигъ уьрхру йигъ ву !
47006003	Учу , ич гъуллугънаъ тягьна шлуси , шлиз-вуш лик хъипрадарча .
47006004	Учу Аллагьдин гъуллугъчйир вуйивал варибдиъ улупурача : зурба сабурнаъ , бедбахтвалиъ , фукІа гьубкІну адрувалиъ , читинвалиъ ,
47006005	учу урччвруган , дустгъариъ итруган вая гъалабулугъариъ уч’ин жарадар алаъруган , гъагъи ляхнариъ , йишвну нивкІ адрувалиъ , гаш’валиъ ,
47006006	марццивалиъ , аьгъювалариъ , гъюдливалиъ , уж’вал апІбаъ , Гирами Рюгьнан хиликк хьувалиъ ва кІваантІан вуйи ккунивалиъ ,
47006007	гьякь гафнаъ , Аллагьдин кьувватнаъ , гьякьвалин яракь гагул ва арччул хилиъ ,
47006008	ич аднаъ ва беябурвалиъ ккунивалинси даккнивалинра тягьнийириъ . Учкан кучІляхяр кадаъна , хъа дугъри вуча .
47006009	Учу саризра аьгъдрударси гьисаб апІура , хъа варидариз учу аьгъя . Учу дийихна , кІури , гьисаб апІура , хъа чІивиди ача . Учуз жазйир гьадатІури шулу , хъа йивну дийихнадар .
47006010	Учу дердерикк ккитри шулу , хъа гьарган шадди вуча . Касибди вуча , хъа гизафдар девлетлу апІурача . ФукІа адарчуз , хъа вари хилиъ айич .
47006011	Коринф агьлар , учу учвуз варибдикан ачухъди гъапунча . Учу ичв улихь юкІвар арццунча .
47006012	Учуз учву гьаци ккундучузки , хъа учву учу ккун апІурадарчва .
47006013	Узу учвуз йиз гъахи веледаризси кІураза : учву учуз ичв юкІварра арццай !
47006014	Хътругърударихъди саб юрккгъиъ кІул мииванай . Гьякьлувална нягьякьвал сатІи шулин ? Аквна мучІушин сатІи шулин ?
47006015	Месигьдин Велиарихъди ( иблисдин ччвур ) аьлакьа хьуз мумкин вуйин ? Ясана хъугърурна хътругърур саб шулин ?
47006016	Аллагьдин хална идолар саб вуйин ? Ухьу — чІиви Аллагьдин хал вухьа , фицики Аллагьди ухькан гьамци гъапну : « Узу дураригъ яшамиш хьидиза , Узу дурарин арайиъ лицидиза , Узу дурарин Аллагь хьидиза , хъа дурарикан Узуз халкь хьиди » .
47006017	« Гьаддиз дураригъян гъюдучІвай ва жара йихьай , — кІура Агъайи , — чиркинубдик мукучанай , хъа Узу учву кьабул апІидизачву » .
47006018	« Узкан ичв Адаш хьиди , ва учвкан Йиз баярна шубар хьиди » , — кІура вари Чан хилиъ айи Агъайи .
47007001	Гьаци вуйиган , йиз ккунидар , гъачай , ухьуз ужувлар хьуз гьамциб гаф тувнайиган , ихь беденна рюгь чиркин апІру варибдихьан марцц дапІну , Аллагьдин улихь аьхю гукІнивал ади , гирамиди яшамиш хьуз улихь гъягъидихьа .
47007002	Учуз ичв юкІвар арццай ! Учу саризра гиран ктапІундарча , саризра зарар тувундарча , сариканкьан ич хайирназ мянфяаьт ктабгъундарча .
47007003	Узу му учвуз тягьна вуди кІурайиб дариз , ваъ , учву ич юкІвариъ ачва , учу учвухъди яшамиш хьузра , йикІузра гьязур вуча кІури , улихьна гъапунзачвузки .
47007004	Йиз учвук гизаф миж кайиз ва учв’ин дамахлу вуза ! Учву узук гьаци юкІв капІри шулчваки , йиз вари бедбахтвалариз дилигди , узу бегьем шадвали ацІразу .
47007005	Гьеле учу Македонияйиз гъафнушра , душваъ архаинвал гъабхьундарчуз . Вари терефарихъанди балйир алахьунчуин : чІатан уч’ина гьюжмар апІуйи , хъа айитІ жандиъ гукІнишин абхъуйи .
47007006	Пашманвалиъ ахьдар ккарцру Аллагьди , учухьна Тит гьаъну , ккаарцунчу .
47007007	Думу учухьна гъафну кІури ваъ , хъа учву думу фици кьабул гъапІнуш , гьаддикан вуйи ихтилатниин гизаф рази гъахьунча . Дугъу , учвуз узу фукьан дяркъну ккунди аш , узуз гъабшибдин учву фукьан дердер гъизигнуш ва фициб гьяракатниинди учву узхъан хъюгънуш , ктибтунчуз — миди узуз зурба шадвал тувунзуз .
47007008	Йиз кагъзи учвуз гиран ктапІнушра , думу бикІбиин швумал дарза . ИкибаштІан , сифте швумал гъахьнийза , фицики йиз кагъзи учвуз цІиб вахтназ вушра гиран ктапІуб , гъябкънийиз ,
47007009	хъа гьамус шад вуза . Учвуз учву тахсиркрар вуйиб аьгъю дубхьна кІури ваъ , хъа ичв пашманвали учву швумал гъапІган , шад гъахьунзу . Ичв пашманвал Аллагьдихьан вуйи , гьаддиз учкан харжиб фукІа гъабхьундарчвуз !
47007010	Аллагьдихьан вуйи пашманвали швумал хьуб арайиз хуру , гьаддихъди — уьрхювалра , гьяйифар зигбакк ккуркьдар . Хъа му дюн’яйин пашманвали аьжал хуру .
47007011	Аллагьдихьан вуйи пашманвали учвуъ фу арайиз гъабхнуш лигай : аьшкь кади лихуб , гьякьвалихъна гъюб , тахсиркриина алжагъуб , гучІ’вал кади хьуб , рякъюз юкІв хъади хьуб , кІван сикинсузвал , тахсиркрин суд апІуз гьязурди хьуб . Учвук му ляхниъ сарун тахсир кимдруб гьубкІну улупунчва .
47007012	Узу учвуз , беябур апІрур дерккну ясана беябур гъахьирихъан хъюгъну гъузузтІан кІури дибикІнадарза , хъа , Аллагьдин улихь учву учухъ фукьан хъпехъури гъузну ккундуш , учву гъавриъ ахъбан бадали , гъибикІуб вуйиз .
47007013	Аьхириъ миди учу шад апІура . Учу шад , неинки учвуъ гъахьи дигиш’валари , хъа гьацира Титдин шадвали шад гъапІунчу , фицики учву вариди дугъан кІваълан гъагъ алдабгъунчва .
47007014	Узу дугъан улихь ичв тяриф гъапІунза , ва йиз учв’ин али хъугъ’вал пуч гъапІундарчва . Учу учвуз кІурайибра вари диш ву , ва учу Титдиз учвкан гъапІу тярифар вари дишдар гъахьну .
47007015	Дугъаз учву , чахъ фици хъпехънийиш ва фициб гукІнивалиинди ва жандиъ зириз ади думу учву кьабул гъапІнийиш , кІваин апІрукьан , гизафтІан гизаф ккун шула .
47007016	Узхьан учвухъ йирфар хъирчуз шлубдиин шад вуза .
47008001	Гъардшар , Македонияйиъ айи хъугърудариз Аллагьди фициб уж’вал улупнуш , учвуз ктибтуз ккундучуз .
47008002	Дурар гъагъи гьялнаъ ади гъахьну , дурариз учІвру касибвал , дарвал гъябкъну , амма дурарин шадвалина жумартвали вари читинвалар ккагъну .
47008003	Магьа узу шагьид : чпин хушниинди дурари удубкьру кюмек , гьеле чпихьан шлубтІан артухъра кади , гъапІнийи .
47008004	Дурари , Ерусалимдиъ айи Аллагьдин гирами халкьдиз кюмек апІуз ихтияр тувуб учкан ижмиди ккун гъапІнийи .
47008005	Дурари гьамкьан кюмек апІур , кІури , хиял дайич . Фицики дурар вари , сифтена сифте Агъайин хилиз бахш гъахьнийи , хъасин , Аллагьдин амриинди — ич .
47008006	Гьаддиз учу Титдикан , гъардшариз кюмек апІури , чав ккебгъу гьадму ужуб ляхин учвухьра кІулиз адабгъуб , тІалаб гъапІнийча .
47008007	Учвуз вари артухъра кади айивализ дилигну : хъугъувал , уччвуб гаф-чІал , аьгъювалар , ляхнихъ юкІв хъайивал , учвуз учу ккунивал — гьаму ужуб ляхниъ учву заан хасият улупну ккундийчуз .
47008008	Му буйругъ вуди кІурадарзачвуз , хъа имбудари юкІв хъипну улупру гьяракатнакан кІури гъабшиш , гьадму ляхнилантина узуз ичв дугъри ккунивал ахтармиш апІуз ккундузуз .
47008009	Ихь Агъа Иса Месигьдин уж’вал аьгъячвуз . Думу , Учв девлетлу вуйи , хъа Чан касибвалиланзина учву девлетлу хьуз кІури , касиб гъахьну .
47008010	Гьаддиз дилигну , ичв хайирназ саб насигьят тувуз ккундузуз . Гъубшу йисан сарпидарди вуди учву ужуб ляхин ккебгъунчва , ва сифте гьадму фикирназ гъабхидарра учву вучва .
47008011	Учву думу ляхин сифте ккебгънамиди фициб аьшкьниинди ккебгънуш , гьациб аьшкьниинди ккудубкІузра ккудубкІай . Учвхьан шлу кьадарниинди тувай !
47008012	Эгер учвуъ аьшкь аш , адрубдиз ваъ , хъа ичв айибдиз дилигну , тувну ккунду .
47008013	Мушваъ улхуб вари гъагъар учв’ин иличну жарадарин гьял ужу апІбакан дар , хъа вари сабси хьуваликан .
47008014	Гьаму ражари , учвуз артухъ вуйиб адрудариз тувну , гьудрубкІрайиб гъубкІуз шулучвхьан , хъасин , учвуз адарди дурариз артухъ айиган , дурари учвуз адруб тувдичвуз . Гьамциб жюрейиинди вари сабси хьиди ,
47008015	Гирами китабариъ дупнайиси : « Гизаф уч гъапІуриз артухъ адайи , ва цІиб гъабхьириз гьудрубкІруб адайи » .
47008016	Учу ичв гъайгъушнаъ фициб жюрейиинди аш , гьаци хьуб Титдин кІваъра иву Аллагьдиз чухсагъул .
47008017	Тит , учу тІалаб гъапІнушра , чан хушниинди , учв улихь гьучІвну , учвухьна гъюрайир ву .
47008018	Дугъахъди Ужувлан хабарнан ужур гъуллугъчиси варишвариъ айи хъугърудариз аьгъю сарсана гъардаш гьаърача .
47008019	Мидланра гъайри думу кас варишвариъ айи хъугърудари , учу ич хушниинди Агъайин ад бадали апІурайи гьадму ужуб ляхниъ кюмекчиди ктагъур ву .
47008020	Учу , хъугънайидари , гьамкьан уч дапІнайи аьхю пулар дюз дарди харж апІурачва , кІури , гьич сарихьанра учуз тягьна йивуз даршлуси , ихтиятди ача .
47008021	Учу , неинки Аллагьдин , хъа гьацира адмийирин улихьра , гьич саб тахсир ктарди ляхин апІурача .
47008022	Учу учвухьна гизаф ляхнариъ гизаф ражари кІубанвал улупу сарсана ич гъардаш гьаърача . Гьамус дугъак хъа гизаф юкІв ка , гьаз гъапиш дугъан учв’ин лап ижми хъугъвал ал .
47008023	Титдикан кІури гъабшиш , учвуз вуйи кюмекнан вари ляхнариъ ва рякъяриъ думу йиз юлдаш вуйиз , хъа имбу кьюр гъардшикан кІури гъабшиш , дурар хъугърударин жямяаьтари гьаънайидар ва Месигьдин ад за апІурайидар ву .
47008024	Гьаддиз , хъугърударин жямяаьтариз учу учв’ин дав дамахлу даруб рябкъбан бадали , учвуз дурар багьа вуйиб дурариз улупай .
47009001	Дугъри гъапиш , учу , Ерусалимдиъ айи Аллагьдин гирами касариз вуйи кюмекнакан учвуз бикІубра рубкьурдар .
47009002	Дурариз кюмек апІуз ичв ижмиди юкІв хъайиваликан аьгъязуз . Македонияйин хъугърударин улихь ичв тярифарра гъапІунза . Узу дурариз учву Ахаяйиъ кюмек апІуз гьеле гъубшу йис’анмина гьязурди айиваликан гъапунза ва ичв юкІв хъайивали дурарикра гьяракат кипнийи .
47009003	Узу учвухьна гъардшар гьаъраза , амма узу ичв тярифар дапІну , арайиъ ляхин адарди дарибшригьа . Узу учвуз , вари гьязур дапІнади ибшри , улихьмиди гъапунзачвуз ,
47009004	нагагь Македонияйин агьлар узухъди гъафиш , дурариз учву гьязурди адарди дярябкъригьа . Дарди гъабшиш , учу ичв гьамкьан тярифар дапІну , дурарин улихь , гьеле учвкан улхурикьан адарза , хъа ич машар уьру даришри .
47009005	Гьаддиз узу , гъардшар , учву гаф тувнайиси , багъиш уч дапІну , гьязурди гъибтбан бадали , учвухьна улихьмиди душну ккунивалин , гъавриъ аунза . Гьадмуган , му ляхин , учву алаъну апІурайивал ваъ , хъа ичв хушниинди апІурайивал , рябкъиди .
47009006	КІваинди гъибтай : кьискьисди убзрури , гьаци ккадабцІидира ву , булди убзрури булди ккадабцІиди .
47009007	Гъит гьар касди , гьяйифсузди ва гужа-гуж дарди , чан кІваъ айибкьан туври , гьаз гъапиш Аллагьдиз шадди туврур ккунду .
47009008	Аллагьдихьан вари учвуз лазим вуйиб гьаммишан артухъра кади хьпан бадали ва вари гъяни ляхнаризра гьубкІну шлуси , фу вушра тувуз шулу ,
47009009	дибикІнадарин : « Дугъу чан девлет юкьуб тереф касибариз пай гъапІнийи , дугъан гьякьвал гьаргандиз гъубзруб ву » .
47009010	Убзруриз тум Туврури , ипІуз уьл Туврури учву гъубзуб зарб апІиди ва ичв гьякьвалин бегьер артухъ апІиди .
47009011	Учву варибдихьди гьаци девлетлу хьидичваки , гьяйиф дарди , гьарган адмийириз кюмекар апІуз хьибдичвухьан , ва учву , гьяйиф дарди , учлан чпиз гъапІу багъишарилантина дурари Аллагьдизра чухсагъул пиди .
47009012	Му учву апІурайи гъуллугъну Аллагьдин гирами халкьдиз неинки кюмек тувди , хъа гьацира Аллагьдихьна вуйи ккунивал артухъ-артухъ хьуз гъибтди .
47009013	Ва ичв гьаму гъуллугънан бегьер рябкъюри , учвлантина адмийири Аллагьдин ад апІиди , гьаз гъапиш учву рабгъурайи Месигьдин Ужувлан хабарнакк кІул ккиврачва ва учвуз айибдикан шадди дураризра , имбударизра туврачва .
47009014	Учвуз Аллагьди тувнайи кьадар адру уж’валилантина дурар учвхъандира ккарагиди ва учвуз багахь хьиди .
47009015	Аллагьдиз , Чан ктибтуз даршлу багъишназ дилигну , чухсагъул !
47010001	Узу , Павел , учву кІуруганси , ичв багахь гьарган « начур » , учвхьан ярхла айиган , « кІубнир » , Месигьси гъюдалди ва фурс ктарди учвухьна илтІикІураза .
47010002	Учвуз миннат апІураза : учвухьна гъафиган , дюн’яйин ляхнариз дилигну , учу ич гъуллугъ ккебгъна кІурайидарихьна узу кІваан ижми шлуси , мапІанай .
47010003	Ухьу гьаму дюн’яйиъ яшамиш шулашра , гьаму дюн’яйин яракьниинди дяви апІурадархьа .
47010004	Учу аьдати яракьнахьди ваъ , хъа мютІюгъ даршлу гъалйир ккидирчру Аллагьдин яракьнахьди дяви гъабхурча
47010005	ва Аллагьдин фагьмиз къаршу дяви гъабхрудар ккидирчурача . Учу гьарсаб фикир , Месигьдихъ хъпехъруси , йисирвализ гъадабгъурача .
47010006	Учу Месигьдихъ хъпебехърайидариз , ичв хъпехърувал заан дережайиз гъафиган , жаза гьадабтІуз гьязур вуча .
47010007	Учву шей’арин зиъланди лигурачва ! Месигьдинур вуза кІури , саб шак адарди фикир апІурайириз гъит аьгъю ибшри , думуси учура Месигьдин адмийир вуча .
47010008	Агъайи учуз , учву чІур апІуз ваъ , хъа артмиш апІуз тувнайи гьюкмиъ узу хъа гизаф фурс апІуйишра , узуз нач апІуб рубкьдайи .
47010009	Узуз йиз кагъзариинди учвуз гучІар ккауз ккунди а , кІуру , фикир дарибшри .
47010010	Садари , кагъзариъ узу ижмир ва кьувватлур ву , хъа учвухь хьайиган зяифур , йиз гафар фукІа дарудар ву , кІури ашул .
47010011	Гъит гьаци кІурудариз аьгъю ибшри , ярхлаъ учу ич кагъзариъ фицдар вуш , багахьна гъафиган , ляхнариъра гьацдар вуча .
47010012	Учхьан , чиб-чпин тярифар апІру адмийириз ухшар хьуз ясана гьадрарихь тевуз , хьибдарчухьан . Дурари гьаци , чпи чиб-чпихь теври , ахмакьвал апІура .
47010013	Хъа алдарди ич тяриф апІидарча , аммаки Аллагьди учуз дерккнайи терефариъ учу ич тяриф апІидича , му терефар учвухьнакьан рукьура .
47010014	Фицики учуз улупнайи терефарилан улдучІвурадарча , аьхир , гьаци хьибдийи , эгер учу учвухьна гъафундайиш . Хъа учу учвухьна Месигьдикан вуйи Ужувлан хабар хьади гъафунча !
47010015	Учу кьадар адрубкьан ич тярифар апІурадарча , гьаз гъапиш учу гъапІу ляхин — думу ичуб ву , хъа жарадарин хъуркьувал дар . Ичв хъугъувал артухъ шул кІури , умуд кайич , ва дидихъди сабси ичв арайиъ апІру ич ляхинра артухъ хьибди .
47010016	Хъа гьадмуган учхьан дилинтина гъягъюз ва душваъра Ужувлан хабар рабгъуз хьибдичухьан . Чпиз улупнайи йишвариъ гъапІу ляхнарин , жарадариси , ич тярифар апІидарча .
47010017	« Шлиз тярифар дапІну ккундуш , гъит дугъу Агъайин тярифар апІри ! »
47010018	Чан тяриф чав апІурайирин гаф Агъайи кьабул апІидар . Агъайин тяриф апІурайирин — апІиди .
47011001	Учву сацІиб йиз « ахмакьвал » аьгь апІур кІури , умуд кайиз . СацІибсана аьгь апІиначва .
47011002	Узу учвхъан Аллагь хъюгъруси хъюгъраза . Узу учвук , сар Жилириз — Месигьдиз , Дугъан улихь тахсир ктру швушвси дугъужвбан бадали , лишан кипунзачвук .
47011003	Аммаки , Ева , иблис битІру алдатмиш гъапІси , ичв фикирра Месигьдиз дугъриди ва марцциди бахш шлувалихьан гьадапІур кІури , гучІуразуз .
47011004	Сари , учвухьна дуфну , учу дарпи жара Исайикан ктибтруган , ясана учу тутруву жара рюгь вая учву кьабул дарапІу жара хабар кьабул апІруган — му вари учву рягьятди кьабул апІуручва .
47011005	Узу , йиз фикриан , гьадму « варитІан заан вакилар вуча » кІурайидарин кьяляхъ хътарза .
47011006	Мумкин ву , узу гаф-чІалнан уста дарди хьузра , хъа узуз аьгъювалар азуз ва учу дурар учвуз рябкъюри-рябкъюри варибдиъ улупунча .
47011007	Узу , учву заъбан бадали , жвув асккан дисури , гунагь гъапІнушул гьа , гьаз гъапиш Аллагьдин Ужувлан хабар учвуз кьимат дарди ктибтунза ?
47011008	Учвуз гъуллугънаъ хьузди , жара йишвариъ хъугърударихьан пул гъибисну кІури , узу дурар тІарашра гъапІну , пуз шулу .
47011009	Узу учвухьна дуфнайиган , гьеле узуз вари гьубкІну адайишра , гьич саринра кІул’ин алахъундарза . Вари лазим вуйиб узуз Македонияйин гъардшари тувунзуз . Узу гьамусдихъантинара учв’ин алахъидарза .
47011010	Му йиз дамах — узу узуъ яшамиш шулайи Месигьдин гьякьвалиинди гаф тувраза — гьич сарихьанра вари Ахая вуйибси гъилицишра , батІул апІуз хьибдар !
47011011	Гьаз ? Учву даккниган ? Узуз учву фукьан масанди вуш , Аллагьдиз ужуйи аьгъя !
47011012	Гьамусдихъантинара узу ляхин гьаци давам апІидизаки , узу апІурайиси Аллагьдин ляхин чпира апІурача , кІури , къуру тярифар апІуз ккунидарихьан дици апІуз даршлуси .
47011013	Думу адмийир , кІучІлин вакилар , марцци хил хьтру гъуллугъчйир Месигьдин вакилар вуча кІурайи кІучІляхяр ву .
47011014	Му аьламат вуйин хъа ? Иблисра учв аквнан малайикси улупури гъабхьну !
47011015	Гьаци вуйиган дидин гъуллугъчйири чпи гьякьлу гъуллугъчйирси улупуз чалишмиш хьувалиин мюгьтал хьуз хай даршул . Дурарин аьхирра чпин ляхнариз гъилигуб хьибди .
47011016	Хъана текрар апІураза : узу ахмакьси мидисанай , хъа эгер дисураш , узухьди , ахмакьриси , сацІибсана тярифар апІуз гъитай .
47011017	Гьаму ражари узуз пуз ккуниб , Агъайиси дарди кІурза . Узу ахмакьуриси йиз тяриф апІидиза .
47011018	Гьаму дюн’яйиъ гизафдари чпин тярифар апІура , гьаддиз гъитай узухьдира йиз тяриф апІуз .
47011019	Учву , гьаци фикирлуйир вуйидари , ахмакъар ичв арайиъ хушниинди гъитрачва !
47011020	Учву , учву лукІар апІрудар ва учв’инди яшамиш шлудар , учвхьан тадабгърудар , ичв зиин фурсар апІрудар , ичв машнагъян йиврудар ичв багахь гъитрачва .
47011021	Йиз нач’валиан кІураза , учвуз гьаци апІуз гъабхьундарчухьан . Дурари фтин вушра чпин тяриф апІураш , узхьанра йиз тяриф апІуз шулзухьан ва му , йиз « ахмакьвалси » гьисаб апІуз шулучвхьан .
47011022	Дурар жугьдар вуйин ? Узура вуза . Израилин баяр ? — узура , Ибригьимдин наслар ? — узура !
47011023	Дурар Месигьдин гъуллугънаъ айин ? Мици гьерхуб ахмакьвал вушра , узу хъа гизаф Месигьдин гъуллугънаъ айир вуза ! Узу артухъ гъилихунза , узу гагь-гагьнак дустгъариъ итуйзу , гагь-гагьнак урччвуйзу , аьжаликкан швнуб-сабан ккутІурччвури гъахьунза .
47011024	Жугьдарихьан хьуб ражари сумчІурна урчІвуб гъирмаж гъитІунза ,
47011025	шубуб ражари римлуйири маргъарихьди гъурччвунзу , саб ражари гъванарин жварра уьлюбхюнзуин , шубуб ражари саб нуфт ккахьрайи гимйириккан ккутІурччвунзу ва ярхи йигъди гьюлерин кьялаъ ади гъахьунза .
47011026	Узу гьаммишан рякъяриъ аза , гьаммишан нирарин , гъачгъарин , жвуван миллетарин ва аллагьсузарин хатІайикк ккахъразу ; шагьрарин , чІурарин , гьюлин , кучІлин гъардшарин хатІйирикк кказа .
47011027	Узу , нивкІ адарди , гашди , убхъруб адарди , хураг адарди , аьхълу аргъури , палат алдарди , жандихъан хътахъайиз лихури гъахьунза .
47011028	Гьаму варибдилан артухъ , варишвариъ айи хъугърударин гъайгъу хяртІахъ хъайиз .
47011029	Гьарсар зяифурин язухъ зигури шулза , гьарсар гунгьиъ ахъру адмийин язухъшну кІваз аьзият шулиз .
47011030	Узуз йиз тяриф апІруси гъабшиш , узу фтиъ зяифди вуш , гьаддин тяриф апІидиза .
47011031	Агъа Исайин Аллагь ва Адашдиз — гъит Дугъан ад гьаммишандиз ибшри ! — узу кучІал дарапІрайивал аьгъя .
47011032	Арет паччагьди , Дамаскдин аьхюрди дерккнайири , узу дисбан бадали , шагьур уликк уьбхюри гъахьну , аммаки узу жагваъди шагьрилан илбицнайи цалиъ айи урхъ’ансина ирхнийзу , ва дугъан хилккан ккутІурччвнийза .
47011033	
47012001	Узу йиз тяриф апІуз , гьеле дидкан айи хайир адаршра , буржлу духьназу . Агъайи улупубдихьинди , ачухъ гъапІубдихьинди илтІикІидиза .
47012002	Узуз сар хъугъру кас аьгъязуз , йицІиюкьуд йис мидиз улихьна , чан бедендиъди вуш , ясана беден хътарди вуш , аьгъдарзуз , Аллагьдиз ужуйи аьгъя , думу , дидисну , шубубпи зав’ина гъурхну .
47012003	Думу адми , чан бедендиъди вуш , ясана беден хътарди вуш , аьгъдарзуз , Аллагьдиз ужуйи аьгъя , женнетдиз гъахбакан ва душваъ дугъаз пуз даршлударстар гафар ерхьбакан аьгъязуз . Думу гафар ктитуз ихтияр айидар дар .
47012004	
47012005	Гьацир адмийиинди тяриф апІуз шулзухьан , хъа жвуван тяриф , жвуван зяиф терефарилан гъайри апІидарза .
47012006	Гьеле узуз тяриф апІуз ккун гъабхьнийишра , думу фагьумлу ляхин шуйи , гьаз гъапиш узу гьякьтІан пидарза . Хъа узу , узу дяркъну вая йиз гафар деерхьну , дугъу учв заанди улупура , кІури , сарира фикир дарапІбан бадали , дици апІидарза .
47012007	Гьациб зурба сир узухьна гъурубкьган , узуз узу заанди дярякъюз , йиз жандиъ аьзаб тувуз галам , иблисдин малайик , ивна .
47012008	Шубуб ражари Агъайиз узу дидхьан азад апІин гъапунза .
47012009	Хъа Дугъу гъапунзуз : « Йиз уж’вал увуз чІяаьн ибшри , фицики Йиз кьувват зяифвалилан ужуйи гъюру » . Гьаддиз , узуъ Месигьдин кьувват хьуз , шадди йиз зяифвалин тяриф апІури шулза .
47012010	Гьаддиз узу зяифди вуйиган , гиран ктапІруган , гьубкІну фукІа адруган , хъергруган , читинвалариъ итруган , Месигь бадали разиди гъузраза , гьаз гъапиш йиз зяифвалиъ кьувватлу вуза .
47012011	Узу бегьемди ахмакь духьназа , амма узкан гьаци гъапІдар учву вучва . Йиз тярифар учву дапІну ккундийи , фицики узу гьадму « заан вакилар вуча » кІурайидартІан , гьич сабдииндира асккан дайза .
47012012	Учвуз Месигьдин гьякь вакил жара апІру лишнар улупначвуз : аьхю сабур , аьжайиб лишнар , аьламатар ва кьудратлу ляхнар .
47012013	Жара йишвариъ хъугърудариз , учв’лан гъайри , узхьан гьациб фу гъурубкьну ? Дициб фукІа адар , сабдилан гъайри : узу учв’ин алалахъувал . Гьаму йиз тахсирналан хил алдабгъай !
47012014	Учвухьна шубубпи ражарира гъюз ккунди азуз , амма ичв кІул’ин гъагъ хьидарза . Узуз ккуниб , учвуз айиб ваъ , хъа учву вузуз ! Абйир-бабар веледари ацІруб дар , хъа абйир-бабари — веледар .
47012015	Вари узуз айиб шадвалиинди , гьеле жвувра кмиди учву бадали учвуз харж апІуз кказа . Узуз учву артухъ ккуниган , узу камди гьаз ккун апІурачва ?
47012016	Фици вушра узу ичв кІул’ина гъагъ гъахьундарза , аммаки узу саб аьмлиинди учву алдатмиш гъапІну , кІурачва ?
47012017	Белки , узу учвухьна гьау адмийирилантина учвхьан пул гъибисну шул ?
47012018	Узу учвухьна сар гъардашра хъади Тит гьаунза . Белки , Титди учвхьан фукІа гъибисну шул ? Учу ич гъуллугъ учвухь сар рюгьнаъди ва саб метлеб ади гъапІундайинхъа ?
47012019	Учву ухдитІан , учу ичв улихь ич тахсрар кжикурайидар ву , кІури , фикир дапІнашалчва . Ваъ ! Учу , Иса Месигьдин терефкрари , Аллагьдин улихь кІурача : йиз ккунидар , учу апІурайиб вари ичв мюгькамвализ вуйич .
47012020	Узу учвухьна гъафиш , учву узуз ккуниси дярякъюр кІури , гучІ кайиз ва гьадмуган учвухъди вуйи йиз ляхнар учвуз ккуниси ваъ , хъа жараси хьиди . Ичв арайиъ узуз гьюжатар , бахилвал , хъял , гъярхьувалар , кІучІлар , футнийир , къуру дамагъар , къайдасузвал рябкъюр , кІури , гучІ кайиз .
47012021	Узу учвухьна хъана гъафиш , Аллагьди узу асккан апІур , кІури , гучІуразуз ва чпин намус адрувалилантина , кьяппавалилантина , хил’ан адахънайивалилантина гунагь дапІну , чпин гунгьариин швумал дархьи гизафдарихъанди ишлар апІуб алабхъидизуз .
47013001	Учвухьна шубубпи ражари гъюраза . « Тахсир кипруган , кьюр вая шубур шагьид ади ккунду » .
47013002	Узу кьюбпи ражари учвухь хьайиган , учвуз улихьмиди гъапнийза , хъа гьамус , учвхьан ярхла айири , мугагьназ гунгьар гъапІдариз варидариз кІураза : гьаму ражари ичв язухъ зигидарза .
47013003	Учвуз Месигьди йиз мелзниинди гафар апІури аш , адарш , аьгъю апІуз ккунди анчвуз ? Дугъан кьувват зяиф дубхьнадар , Дугъу думу ичв арайиъ улупура !
47013004	Гьеле Месигь зяифди айиган хачрак карснийишра , Думу Аллагьдин кьудратниинди чІивиди а ! Учура Дугъахъди саб вуди зяифдар вуча , аммаки ичв гъуллугънаъ хьпан бадали Аллагьдин кьудратниинди Гьадгъахъди яшамишра хьидича .
47013005	Учвуъ хъугъувал имиш лигай ; жвув ахтармиш апІури гъузай . Ясана учвуъ Иса Месигь айибдикан аьгъдарди айчвуз , икибаштІан , учву эгер вари аьгь апІури гъашиш ?
47013006	Хъа учкан улхуруш , йиз умуд кайиз , учвуз рябкъюр , кІури , учу фужар духьну ккундийиш , гьадрар вуча .
47013007	Учву писвал дарапІуз Аллагьдиз ккарагурача . Учу фужар духьну ккундуш , гьацдар хьузди , му ляхнар учвуз улупуз апІурайиб дарич , хъа , учу фужар духьну ккундуш , гьацдар вуди учвуз гъяркъюндаршра , учву гьякьвалиинди ичв ляхнар апІбан бадали , апІурайиб вуйич .
47013008	Гьякьвал гъибтну , учхьан фукІара апІуз шулдарчухьан , хъа апІруб вари гьякьвал бадали вуйич .
47013009	Эгер учву дугъриданра кьувватлу шулуш , учу зяиф хьуз шад вуча . Ва учву гьуркІдар хьузди ккарагурача .
47013010	Гьаму ражари узу ярхлаан , учвухьна гъафиган , учвухъди ижми дархьуз бикІураза . Агъайи , пуч апІуз ваъ , яратмиш апІуз , гьюкум тувназуз .
47013011	Гъардшар , кІуразачвуз : шадвал хъапІай , уьмриъ улихь гъарахай , чиб-чпик юкІв капІай , гъит ичв арайиъ сабвал ибшри , мясляаьтниинди яшамиш йихьай , ва Аллагь , масанвалинна мясляаьтнан Булагъ , учвухъди хьиди .
47013012	Чиб-чпиз салам , гирамивалин мак апІури , тувай . Мушваъ яшамиш шулайи Аллагьдин вари гирами халкьди учвуз саламар хътаура .
47013013	
47013014	Агъа Иса Месигьдин уж’вал , Аллагьдин масанвал ва Гирами Рюгьнахъди вуйи гаф-чІал , гъит , учвухъ варидарихъ хъади ибшри .
48001001	Адмийири гьял дапІну ваъ , я адмийин кюмекниинди ваъ , хъа Иса Месигьдин ва Думу гъачІидаригъян за гъапІу Адаш Аллагьдин кюмекниинди вакил гъахьи Павелихьан ва
48001002	гьамшваъ узухъди хъайи вари гъардшарихьан — Галатдиъ айи хъугърударин жямяаьтриз саламар .
48001003	Уж’вал ва мясляаьт учвуз , ихь Адаш Аллагьдихьан ва Агъа Иса Месигьдихьан .
48001004	Дугъу , Адаш Аллагьдин ният тамам гъапІну , писвали агъавал апІурайи гьаму дюн’яйин гьюкмиккан ухьу азад апІбан бадали ихь гунгьарихъанди Чан жан тувну .
48001005	Гьадгъан ад — аьсрариан аьсрариз ибшри . Амин .
48001006	Учву гьамкьан ухди , Чан зурба вуйи ужувлиинди учвуз дих ДапІнайирихьан гьидицну , саб жара ужувлан хабарнахъ хъергуз кьаст дапІнайивалиин гъах духьназа .
48001007	Ужувлан хабар сарун жараб айиб дар ! Ичв ара бикьурайи , Месигьдикан вуйи хабар айтІлан апІуз ккуни адмийир а .
48001008	Эгер шли ичв арайиъ , учвуз дебккнайи Ужувлан хабарналан гъайри , сарун жара гьациб хабар ипраш , гьациб хабар ипрайир , узу вушра , завариан малайикди гьаци апІурашра — гъит гьаци апІурайир , жегьеннемдин цІигъ гъяхъри !
48001009	Улихьнаси узу гъапнийзаки ва гьамус хъана текрар апІураза : гьарсар , учвуз тувнайи Ужувлан хабарналан гъайри фукІа-мукІа жараб кІуру кас жегьеннемдин цІигъ гъяхъри !
48001010	Узуз гьапІуз ккунди а : адмийири йиз тереф бисуз гъитуз , даршиш — Аллагьди ? Хъа узу , адмийириз ккуниб апІуз хъюгънайир вуйинхъа ? Эгер узу адмийириз ккуниб апІурайир вуйиш , узу Месигьдин лукІ хьидайза .
48001011	Гъардшар , узуз учвуз аьгъю дубхьну ккундузуз : узу учвуз ктибту Ужувлан хабар адмийирихьан гъафиб дар .
48001012	Узуз думу адмийирихьан гъебхьуб дариз , я адмийири улупуб дариз , хъа Иса Месигьди узуз думу ачмиш гъапІунзуз .
48001013	Учвуз , узу Къанун гьярф-гьярфди тамам апІру жугьуд вуйиган , гьич саб инсаф адарди , Аллагьдихъ хъугърударихъ , терг апІури , хъергрур вуди хьуваликан , гъеебхьунчвуз .
48001014	Йиз таярик узукьан жугьуд дин улихь гъабхру кас адайи , абйирин аьдатар алдарди тамам апІуйза .
48001015	Хъа Аллагьди Чан ужувлиинди Чан гъуллугънаъ хьуз узу ктагъну . Дугъан гьациб ният узу бабкан хьайиз айи .
48001016	Дугъу Чан Бай узуз ачмиш апІуру ва Гьадгъукан Аллагь аьгъдру халкьариз Хабар дебккуз гъитру . Думуган узу гьич сар касдихьнакьан , насигьят ккун апІури , гъушундарза .
48001017	Узу Ерусалимдиз узутІан ухди вакилар гъахьидарихьнакьан гъушундайза , хъа Аравияйиз гъушунза , хъасин Дамаскдиз кьяляхъ хътакунза .
48001018	Хъасин , шубуд йис гъубшиган , узу Ерусалимдиз Петр рякъюз гъафунза . Дугъахь йицІихьуд йигъан гъузунза .
48001019	Хъа имбу вакиларикан узуз , Агъайин гъардаш Якьубдилан гъайри , фужкІара гъяркъюндарзуз .
48001020	Узу учвуз бикІурайиб кучІал дариз , Аллагь шагьид ишри !
48001021	Хъасин узу Сирияйизна Киликияйиз гъушунза .
48001022	Ягьудияйиъ айи Месигьдихъ хъугърудариз машна-машди узу таниш дар .
48001023	Узкан дурариз аьгъюб : « учухъ мугагьназ хъергрури улихьди чав тІанкь апІурайи хъугъуваликан ктибтура » кІурубтІан дайи .
48001024	Узу гьаци гъахьну , кІури , дурари Аллагь адлу апІуйи .
48002001	Хъасин , йицІиюкьуд йислан , узухъди Варнавна Тит гъадагъну , хъана Ерусалимдиз гъафунза .
48002002	Хъа узу дина , Аллагьди амур гъапІиган , гъушур вуйза . Хъугънайидарин кІулиъ айидарихъди , жаради гюрюшмиш гъахьиган , узу дурариз , йиз гъубшу ва гьамусдин жафа давди гъюдудубчІвбан бадали , узу жугьуд дарудариз ктибтурайи Хабарнан мяна-метлебнакан гъапунза .
48002003	Дурари узухъди хъайи грекжви Титдиин , аьдатниинди суннат апІин кІури , гуж илипундайи .
48002004	Сакьюдар кІучІлин гъардшариз дугъахьди гьаци апІуз ккун гъабхьну . Дурари ич арайиъ , хъана лукІ’валиъ ахъру аьдатарихьна учу кьяляхъ апІуз ккунди , Месигь Исайиланмина айи ич азадвал шпионариси абгури гъахьну .
48002005	Хъа учу , Ужувлан хабарнан гьякь мяна-метлеб учвуз уьбхбан бадали , саб гагьдизкьан , дурари зигрушвахъинди хъипундарча .
48002006	Хъа хъугънайидарин кІулиъ айидар , фужар вуш ва фужар вуди гъахьнуш , саб вузуз — Аллагьдин улихь вари адмийир саб ву . Дурари узкан йиз Хабарналан артухъ вуйиб фукІара тІалаб гъапІундайи .
48002007	Дурариз , Ужувлан хабарнакан жугьдариз ктибтуб Петриин илипнайиганси , жугьуд дарудариз ктибтуб уз’ин илипнайиб , гъябкънийи .
48002008	Фицики , Петри вакилвалин гъуллугънаъ жугьдарин арайиъ Дерккури , узура , Аллагь аьгъдрударин арайиъ гъуллугънаъ дерккунзу .
48002009	Узуз вакилвалин багъиш тувнайиб дурариз аьгъю гъабхьиган , хъугърударин гъваикк ккудукьнайи мурхьлар вуйи Якьубдина , Петрина , Югьанди , узузна Варнавдиз чпин хилар гьачІарккунчуз . Му дурарин чпихъди учура саб ляхин апІурайивалин лишан вуйи . Учу — Аллагь аьгъдрудариз , хъа чпи — жугьдариз Ужувлан хабарнакан ктибтуз гъягъюз дурар рази гъаши .
48002010	Дурари учкан саб тІалаб гъапІнийи : Ерусалимдиъ хъугърударин касибар кІваин апІуб . Йизра гьадрариз кюмек апІуз лап яманди тямягь хъайиз .
48002011	Хъа Петр Антиохияйиз гъафиган , узу ачухъди дугъаз къаршуди удучІвунза . Думу дюз дайи .
48002012	Якьубди дина адмийир гьаайиз улихьна думу , жугьуд дарударихъди деъну , ипІури вердиш вуйи . Хъа Якьубдихьан вуйидар Антиохияйиз гъафиган , Петр жугьуд дарударихьан гьудучІвнийи . Дугъу дици , аьдатариинди суннат дапІну ккунду , кІурударихьан гучІ кайивалиан гъапІнийи .
48002013	Гьадгъуси , имбу жугьдарира кью-кьюб маш гъиву . Гьеле Варнавдира , гьаци , кьюб маш гъивнийи .
48002014	Узуз дурар Ужувлан хабарнан гьякь мяна-метлебнахьан гьудучІвури гъяркъган , вари хьайишвахь Петриз гъапунза : « Эгер , уву , жугьуд , жугьуд дарурси яшамиш шулаш , уву гьаз жугьуд дарудариз , жугьдарси яшамиш йихь , кІурава ? »
48002015	Ухьуз , жугьдарди бабкан гъахьидариз , « жара гунагькар халкьаризси »
48002016	дарди , агъяхьуз , гьич сар адмийихьанра , Къанундиъ улупнайи аьдатар хъаъну кІури , гьякь хьуз шлуб дар , хъа анжагъ Иса Месигьдихъ хъугъигантІан . Гьаддиз , ухьура Месигь Исайихъ хъугънахьа , Месигьдихъ хъугънайивалиинди ухьу гьякь апІруси , хъа Къанундин аьдатариинди гьякь хьуз шулдар , фицики , Къанундин аьдатариинди « яшамиш шулайидарикан гьич фужкІара гьякь хьидар » .
48002017	Эгер , Месигьдик кидикьну , гьякь духьнайиганра ухьу имбударси гунагькрар вуш , Месигь , гунгьар апІинай , кІури , дуфнайир вуйинхъа ? ИкибаштІан ваъ !
48002018	Эгер узу , мугагьназ гатІахьу аьдатар , хъана хъаай кІури хъюгъиш , узу Къанун чІюбгъюрайи гьисаб ву .
48002019	Къанунди узу йивну гъакІну , ва узу , Аллагьдиз яшамиш хьузди , Къанундиз дукІнайир вуза . Месигьдихъди узура хачрак карсназу ,
48002020	сарун яшамиш шулайир узу дарза , хъа узуъ яшамиш шулайир Месигь ву . Ва , узу жилиин илмикьан гагьди , Аллагьдин Балихъ хъугъну яшамиш шулайир вуза . Гьаци узу яшамиш хьузди Дугъу , узу ккун дапІну , Чан жан узхъанди тувну .
48002021	Дугъу узуз гьамци дапІнайиган , фици узу Аллагьдин му багъиш гатІабхьуза ? ! Эгер Къанундихьан адми гьякь апІуз шуйиш , Месигь давди гъакІнуки ? !
48003001	Галатлуйир , ахмакьар , шли ичв фагьум гъибикьну ? ! Узу учвуз Хабарнакан ктибтруган , учвуз ичв улариинди хачрак карснайи Месигь гъяркъну кІури , хиял вуйизки !
48003002	Учвхьан сабдикан гьерхуз ккунди азуз : учвуъ Гирами Рюгь , Къанун тамам гъапІну кІури , учІвунчвуъ , даршиш , Ужувлан хабарнакан деебхьну , хъугъиган ?
48003003	Учву гьадмукьан ахмакьар вунчвахъа , ккебгъруган — Рюгьнахъди ккебгъну , хъа ккудубкІруган — адмийири чпикан ктагъдариинди ккудубкІуз ? !
48003004	Ясана , учвуз гъахьи ва учву апІури гъахьи ляхнар , гьаци , ичІи сес вуйинхъа ? Хьуз мумкин дар !
48003005	Аллагьди учвуз Рюгь багъиш ва ичв арайиъ аьламатнан ляхнар , учву Къанундин къайдйир хъаъра кІури , гъапІну кІурачва , даршиш , Гьадгъан хабарнакан деебхьну , учву хъугъиган ?
48003006	Мисалназ , Ибрагьимдиз лигай . Думу « Аллагьдихъ хъугъру , ва Аллагьди думу , чан хъугъувализ дилигну , гьякь апІуру » .
48003007	Гьаци вуйиган , гъавриъ ахъай , Ибрагьимдин баяр фужар вуш — хъугърудар ву .
48003008	Гирами китабариъра , хъугъу халкьар Аллагьди гьякь апІиди кІури , улихьмиди дупнайи . Ибрагьимдиз , « Увлантина жугьуд дару халкьариз Аллагьдин уж’вал хьибди » , кІури , Ужувлан хабарнакан сифте хабар гьадмугантІан дебккнийи .
48003009	Гьаддиз Аллагьдихъ фужар хъугъруш , гьадрариз варидиз Ибрагьимдихъди сабси , чпин хъугъувализ дилигну , ужувлар хьиди .
48003010	Къанундихъ йирфар хъирчну , дидин аьдатар тамам апІуз ккунидар агьнакк ккахъуз мумкин ву , гьаз гъапиш « Къанундин китабдиъ дибикІнайиб вари , сабкьан гъидидипди , тамам дарапІрур , агьнакк ккахъна » кІури , дибикІна .
48003011	Хъа Къанундиинди Аллагьдин улихь гьич фужкІара гьякь даршлуб гьаму гафариан ачухъ шула : « Чан хъугъувализ дилигну гьякь гъапІуртІан яшамиш хьидар » .
48003012	Къанундин хъугъувалихъди айиб гьич фукІара адар . Дидиъ дупна : « Анжагъ му къайдйир вари тамам апІруртІан яшамиш хьидар » .
48003013	Месигьди ухьу , Къанун тамам дарапІруган , ухь’ин улубкьру агьнаккан ккадаъну . Дугъу Чав Къанундиъ улупнайи кьаза-балйир ухьу бадали Чаина гъадагъну , гьаз гъапиш гьамци дупна : « гьарикк ккерхнайир агьнакк ккахъна » .
48003014	Ибрагьимдиз тувурза дупнайи уж’вал Иса Месигьдилантина вари халкьариз хьпан бадали ва ихь хъугъувализ дилигну тувурза гъапи Рюгь ухьуз рукьбан бадали , Къанундиъ улупнайи кьаза-балйир Дугъу Чаина гъадагъну .
48003015	Гъардшар , ихь гьар йигъандин уьмриан мисал хибдизачвуз : эгер адмийи дюз гъюруси васиятнан кагъаз дибикІнаш , думу гьясбикк ккадрапІуз вая дидик жараб капІуз хьибдар . Ари гьамшваъра гьаци ву .
48003016	Ибрагьимдиз ва дугъан наслиз Аллагьди гаф тувнайи . Фикир тувай , фици дупнаш : « наслариз » дупнадар — мици , гизафдарикан улхураш , кІуру , хъа , « яв наслиз » — мици сарикан улхруган кІурайиб ву . Ари гьадму насил — Месигь ву .
48003017	Узуз гьамци пуз ккундузузки : юкьудваржна сумчІур йислан арайиз гъафи Къанундихьан Аллагьди дебккнайи йикьрар арайиан адабгъуз шлуб дар ва дидиъ тувнайи гаф тамам дарапІди гъибтуз хьибдар .
48003018	Эгер ирс Къанундилан асиллу вуйиш , думу тувнайи гафналан асиллу хьибдайи . Хъа Аллагьди , Чан гаф тувну , Ибрагьимдиз гьаму ирс тувна .
48003019	Дици вуйиган , Къанун гьаз ву ? Думу , тахсрар артухъ хьувализ дилигну , гьадму гаф тувну гъюру « Насил » гъяйизкьан адабгънайиб вуйи . Къанун малайикариланмина ва ара сатІи апІрурин кюмекниинди дебккнайиб ву .
48003020	Ара сатІи апІрур , аьлакьа йибтІуз ккайи кьюб тереф айигантІан шлур дар . Хъа Аллагь сартІан дар , аьхир .
48003021	Дици вуш , Къанун , Аллагьди тувнайи гафназ къаршу вуйинхъа ? ИкибаштІан , ваъ ! Эгер адмийириз , уьмур тувуз шлу Къанун гъабхьнийиш , икибаштІан , дурар гьякь апІувал гьациб Къанундилан асиллу хьибдийи .
48003022	Аммаки Гирами китабари дюн’яйиин алиб вари , Иса Месигьдихъ хъугъувалиланмина , хъугънайириз тувнайи гаф тамам апІбан бадали , гунгьин гьюкмикк кка , кІура .
48003023	Хъугъувал ачмиш хьайиз Къанундин дустагъдиъ , хъугърувалин вахт гъяйиз , итнайхьа .
48003024	Гьаци вуйиган , Къанун ухьуз , ихь хъугъувалиинди ухьу гьякь апІбан бадали Месигьдихьна гъахру тербиячи вуйхьуз .
48003025	Хъугъувалин вахт гъафиган , ухьу тербиячийин хилккан ккадаунхьу .
48003026	Учву вари Месигь Исайихъ хъугърувалилантина Аллагьдин баяр вучва .
48003027	Фицики , Месигьдик ктикьбан бадали штуан гъахьидар , учву Месигьдин гъаравликк ккачва .
48003028	Сарун жугьдаринна жара миллетарин фаркьлувал имдар , лукІранна азад вуйирин фаркьлувал имдар , жилижвуванна дишагьлийин фаркьлувал имдар . Гьаз гъапиш учву вари , Месигь Исайихъди саб вучва .
48003029	Сарун учву Месигьдиндар вуш , Ибрагьимдин наслар вучва ва , гаф тувнайиси , ирс рубкьрудар вучва .
48004001	Учвуз сабсана мисал хибдиза : ирс рубкьуз ккайир , васиятниинди вари ирснан аьхюр учв вушра , бицІиди имиди , лукІрахьан сабдинра артухъ дар .
48004002	Думу чан адашдин васиятнаъ улупнайи вахт гъяйизкьан , чан хулаз лигурайидарин ва чан гъайгъу зигрударин хиликк ккади шулу .
48004003	Ари гьаци ухьура ахьа : ухьу бицІиди айиган , гьаму дюн’яйин кьудратарин хиликк ккайхьа .
48004004	Аммаки Аллагьди , вахт гъабхьиган , Къанундиккди яшамиш шулайи дишагьлийи гъахи Чан Бай гьаъру .
48004005	Думу му дюн’яйиз , Къанундин гьюкмиккди яшамиш шулайидар азад апІбан бадали ва Аллагьди ухькан Чаз веледар ктаъбан бадали , гъафну .
48004006	Учву Чан веледар вуйиган , Аллагьди ичв кІваъ , « Авва ! Адаш ! » , кІури , дих апІру Чан Балин Рюгь аъну .
48004007	Гьаддиз , сарун уву лукІди имдарва , хъа Дугъан бай духьнава . Хъа эгер уву Дугъан бай вуш , Дугъу увкан ирс рубкьурайир ктаъну .
48004008	Мугагьназ , учвуз Аллагь аьгъдру вахтари , учву аллагьар дару кучІлин аллагьарин лукІар вуйчва .
48004009	Гьамус , учвуз Аллагь аьгъю гъахьиган , яна дюзди гъапиш — Аллагьдиз учву аьгъю гъахьиган , гьаз учву хъана гьадму зяиф ва касиб дюн’яйин кьудратарихьна хътакурачва ? Гьадрарин лукІвалиъ учІвуз ккунди анчвуз ?
48004010	Учву , саспи йигъар , вазар , йисан паяр ва йисар къайд апІурачва .
48004011	Амма учвуз ужувлаз вуйи йиз ляхнар , учвухь дав шул , кІури , гучІ казуз .
48004012	Гъардшар , учвуз миннат вуйиз , узу фицир вуш , учвура гьацдар йихьай ! Фицики узура учвусир даринхъа ? Учву узуз гьич зат фукІара чІуруб гъапІундарчва .
48004013	Учвуз аьгъячвуз : узу учвухьна сифте ражари гъафиган , иццурашра , учвуз Ужувлан хабарнакан ктибтуз гъабхьунзухьан .
48004014	Йиз уьзри учву узхьан ярхла гъапІундайи . Узу даккун дапІну , учву узхьан гьидицундайчва , хъа Аллагьдин малайикси , Месигь Иса Учвси , узу кьабул гъапІнийчва .
48004015	Гьамус ичв думугандин гьевес-шадвал набши ? Думуган , саб шак адарди кІураза , лазим гъабхьнийиш , ичв ул узуз тувуз гьяйиф хьибдайчвуз !
48004016	Гьамус фу дубхьна ? Учвуз гьякьнакан гъапну кІури , узкан ичв душман духьнайин ?
48004017	Пис хиялар ади ичв кІул’ин аьхювал апІуз ккуни адмийириз учву учхьан гьадатІуз , хъасин учву , чипкан каркар ктатури дерккуз ккунди а .
48004018	Жвуван тереф бисуз гъитбаъ фукІара чІуруб адар , эгер ниятар ужудар вуш . Гьаци узу учвухъди гъузу йигъазтІан дархьиди дарибшригьа .
48004019	Йиз ккуни веледар ! Узу хъана уьзур-аьзиятниинди , учву тазатІан бабкан шулайиси , Месигьдиз ухшар айидар шайизкьан , цІийи алаидизачву !
48004020	Гьаму ражари , узу учвухъди хъади , жараси улхуз ккунди айзуз ! Узу учв’ин мюгьтал духьназа !
48004021	Учвуз Къанундиз мютІюгъ хьуз ккунди анчвуз ? Дици вуйиган , узуз йипай : Къанундиъ фу кІураш , гъавриъ анчва ?
48004022	Душваъ , Ибрагьимдихъ кьюр бай хъайи , кІури , дупнаки , сар — гъараваш дишагьлийикан , тмунур
48004023	— Аллагьди гаф тувнайиган — азад дишагьлийикан .
48004024	Му ихтилатнаъ саб жини мяна а : кьюр дишагьли кьюб йикьрар вуди гьисаб апІура . Дурарикан сар — Агар , Синай дагъдиин гъийитІу йикьрар ву . Ари гьадму Агар лукІ вуйи ва дугъан веледарра лукІарди бабкан шули гъахьну .
48004025	Агар Аравияйи айи Синай дагъ гьисаб ву , ва гьацира гьадму вахтари чан веледарра хъади лукІвалиъ абхънайи Ерусалим .
48004026	Хъа аьршарин Ерусалим — азадуб ву , ва гьадму — ихь дада вуйихь !
48004027	Гирами китабариъ дибикІна : « Шад йихь , бицІидар даршлур ва бицІидар дархир ! ЧІигъар апІин ва гьарай ип , бицІир апІруган шлу аьзиятарикан хабар адрур ! Фицики , ялгъуз дишагьлийин бицІидар жилирихь хьайиринтІан гизаф ву ! »
48004028	Учвура , гъардшар , гаф тувну бабкан духьнайи веледарси , Исакьдиз ухшар вучва .
48004029	Аммаки , аьдати жюрейиинди бабкан духьнайир Гирами Рюгьниинди бабкан гъахьирихъ хъерграйиси , гьаму вахтарира гьаци шула .
48004030	Гирами китабариъ фу кІура ? — « Азад дишагьлийин балихъди ирснан пай ккудрубкьбан бадали , лукІ дишагьли , чан байра хъади , утІукк » .
48004031	Гьаддиз , гъардшар , ухьу лукІран веледар дархьа , хъа — азад дишагьлийиндар !
48005001	Месигьди ухьу , азад хьуз кІури , ккадаъну . Гьаддиз ижмиди дийигъай , хъана лукІ’валин юрккгъиъ ичв кІул мииванай !
48005002	Узу , Павели , учвуз кІуразачвуз : эгер аьдатариз дилигну , суннатар апІури , Къанундиъ кІурайибдихьна учву кьяляхъ хътакуруш , учвуз Месигьдикан вуйи гьич саб хайирра адарчвуз .
48005003	Узу учвуз хъана текрар апІураза : аьдат бадали шли чан суннат апІуз гъитиш , гьадгъу Къанундиъ улупнайи вари къайдйирна аьдатар тамам дапІну ккунду .
48005004	Эгер Къанундиинди гьякь хьуз ичв умуд каш , гьамусдихъантина Месигьдихъди вуйиб гьич фукІара адаричв ва Аллагьдин ужувлихьан жара гъахьунчва .
48005005	Хъа ухьу гьякь хьуз ихь умуд хъугъувалик кайихь ва Рюгьну ккилигуз кюмек апІурахьуз .
48005006	Эгер Месигь Исайихъди ухьу саб вуш , адмийин суннат дапІну а — адар , дурар сар сарихьан жара дар . Мушваъ айи метлеб — масанвалиланмина арайиз удубчІвурайи хъугъвал ву .
48005007	Учву жаргъуб ужуди ккебгънийчва . Думуган учвуз шли машат гъапІунчвуз ва гьякьнахъ хъпебехърудар шли ктаунчвукан ?
48005008	Мидхъан шли хътаунчву ? Учвуз дих ГъапІури дици дарапІур !
48005009	« Вари хямир утуз сацІиб дун чІяаьн ву »
48005010	Узу , Агъайихъди сабси , учву жара фикрариъ адрахърубдихъ , хъугъурза . Хъа ичв ара бикьурайидариз , чпи фужар вушра , жаза гьадабтІиди .
48005011	Гъардшар , эгер узу гьамусра суннатнакан ктибтуйиш , гьаз узухъ хъергуйихъа ? Эгер узу гьамусра гьаци ктибтури имийиш , хачракан вуйи йиз аьгъювалари къаршувалар арайиз хидайи .
48005012	Хъа ичв арайиъ гъипрайи футнакрари , неинки суннат , хъа чпин вари ккадатІузра ккадатІри !
48005013	Учвуз Аллагьди азадди яшамиш хьуз дих дапІна , гъардшар . Аммаки , лигайгьа , ичв азадвал , ичв жандиз ккуниб апІури хъаъру гунгьариз ишлетмиш апІуз мигъитанай ! Хъа учву чиб-чпин гъайгъушнаъ , масанди йихьай .
48005014	Гьаз гъапиш , мушваъ вари Къанун гьаму саб гафнаъ а : « Яв багахь хьайир , увуз увуси , ккун апІин » .
48005015	Хъа эгер учву , чиб-чпи кчІвукьури ва чиб-чпин йикк ипІури гъашиш , лигайгьа , учву чиб-чпи тІанкь апІуз мумкин ву !
48005016	Узу учвуз кІураза : Рюгьну кІурайиси яшамиш йихьай , ва гьадмуган , ичв жандин тямягьяриъ кІулихъди ахъидарчва .
48005017	Ихь гунагькар бедендиз ккуниб — Рюгьназ ккуниб дар , хъа Рюгьназ ккуниб — ихь гунагькар бедендиз ккуниб дар . Дурар чиб-чпиз къаршу ву . Учвхьан учвуз ккуниб гьаддиз апІуз шулдарчвухьан .
48005018	Эгер учву Рюгьну хъаъраш , ичв зиин Къанундин гьюкум гъубзрадар .
48005019	Гунагькар бедендин ляхнар варидариз рякъюрайидар ву . Дурарик кьяппавал , чиркинвал , хил’ан адахънайивал ,
48005020	идолариз икрам апІувал , фал китувал , душманвал , гьюжатар , жарадариин хъугъвал алдрувал , хъял , учвтІан даккнивал , гъярхьувалар , къаршувалар ,
48005021	бахилвал , пиянвал , шадлугъар-кьяппавалар ва гьацдар жарадар кахьра . Узу учвуз улихьнасира гъапунза ва гьамусра кІуразачвуз : гьаци апІрударикан гьич саризра Аллагьдин Паччагьлугъдиъ ирс ккубкьидар .
48005022	Хъа Рюгьнан ляхнарик — масанвал , шадвал , мясляаьт , сабур , уж’вал , хил ачухъвал , хъугъвал алди хьуб ,
48005023	гъянивал , жвув хилиъ дисувал кахьра . Гьамцдар ляхнариз закон лазим дар .
48005024	Месигь Исайиндари , чпин гунагькар бедендин вари дерккуз даршлу ва чиркин тямягьяр хачрак карсна .
48005025	Ухьу гьамус Рюгьнахъ хъайиган , гъачай , Рюгьну кІурайиси , апІурхьа !
48005026	Гьаддиз , фурс кубчІвуз гъузидархьа , чиб-чпик хъял капІидархьа , чиб-чп’ин бахил шули хьидархьа !
48006001	Гъардшар , эгер шли гунагь гъапІиш , учву , рюгьнахъ хъайидари , тахсир гъапІур гъяниди дюз рякъюхъна духну ккунду . Лиггьа , жвувканра гьациб тахсир ктудубчІвбан бадали , жвув’ин ул алди гъуз !
48006002	Гьардиз чаин алиб апІуз кюмек апІури гъузай , гьаци учву Месигьдин закон кІулиз адабгъидичва .
48006003	Шлиз , чав фукІа дарапІишра , учв заанди рякъюраш , дугъу учв алдатмиш апІура .
48006004	Гъит , гьарсари аькьюллуди чпин ляхнарикан фикир апІри , ва гьадмуган дугъхьан , чан хъуркьувалариз дилигну , фурс апІуз хьибди , ва дугъу чан ляхнар жарадариндарихь тевдар ,
48006005	фицики , гьарди чаин алиб апІиди .
48006006	Шли Аллагьдин гафнан аьгъювалар гъадагъураш , гъит , гьадгъу , чаз айи вари хазнайикан , чаз улупурайиризра капІри .
48006007	Жвуву жвув алдатмиш мапІанай : Аллагь ахмакь апІуз хьибдарчвухьан ! Адмийи , фу гъубзиш , гьадму ккадабцІиди !
48006008	Чан гунагькар беден бадали убзрури , ккадабцІруб аьжал хьибди . Хъа Рюгь бадали убзрури , Рюгьнахьан гьаргандин уьмур ккадабцІиди .
48006009	Гьаци вуйиган , уж’вал апІуру кІури эргувалиъ кІул ипдархьа , ва гьадмуган , эгер хътадахъиш , ухьуз улупнайи вахтна бегьер ккадабцІидихьа .
48006010	Магьа гьаддиз , вахт имиди , варидариз уж’вал апІидихьа , иллагьки , хъугъувалиъ саб хизан гъашидариз .
48006011	Гьамус узу учвуз йиз хусуси хил’инди бикІураза — гьаму аьхю гьярфар рякъюрачвузки ?
48006012	Хъа учвухьди суннатнан аьдатар хъауз гъитрудари , чпи адмийириз ккун хьузди гьаци апІура , фицики дурариз Месигьдин хачралантина чпихъ хъергри ккундар .
48006013	Дурари , аьдатниинди чпин суннат дапІнашра , Къанундиъ улупнайи аьдатар хъаъри шулдар . Дурариз , аьдатназ дилигну , ичв суннат апІуз ккунди а . Гьаци дурариз чпин тяриф за апІуз ккунду .
48006014	Хъа узуз , ихь Агъа Месигь Исайин хачрииндитІан гъайри , жарабдиинди фурс апІуз ккундарзуз . Узуз — дюн’я думу хачрак кабсна ва дюн’яйиз — узу думу хачрак карсна .
48006015	Суннат дапІну ашра — адаршра , мидлан фукІара шулайиб адар . Мушваъ ккундайиб : жвув Аллагьдиз цІийи кас хьувал ву .
48006016	Мясляаьт ва уж’вал ибшри гьамци апІрудариз ва Аллагьдин Израилиз !
48006017	Гъит , гьамусдихъантина узу гьич сарира пашман дарапІри , фицики йиз бедендиин Исайин лишнар ал .
48006018	Ихь Агъа Иса Месигьдин уж’вал ичв рюгьнахъди ибшри , гъардшар . Амин !
49001001	Эфесдиъ айи Аллагьдин гирами халкьдиз , Месигь Исайихъ хъугъну яшамиш шулайидариз Аллагьдин амриинди Месигь Исайин вакил Павелин терефнаан —
49001002	уж’вал ва мясляаьт учвуз , ихь Адаш Аллагьдихьан ва Агъа Иса Месигьдихьан !
49001003	Гъит адлу ишри ихь Агъа Иса Месигьдин Адаш , Аллагь . Дугъу аьршариъ ухьуз , Месигьдихъди ухьу саб гъашиган , рюгьнан вари ужувлар тувунхьуз :
49001004	Дугъу ухьу , Месигьдиъ саб духьну , Аллагьдин улихь гирамиди ва тахсир ктарди яшамиш хьуз дюн’я халкь апІайиз улихьна ктагъну . Дугъу Чан масанвалиинди ,
49001005	Чан хушнииндина ниятниинди , Иса Месигьдилантина ухькан Чаз веледар ктауз улихьмиди кьаст дапІнади гъахьну .
49001006	Чав ккун гъапІу Месигьдилантина ухьуз туву Дугъан ужувлан вари ад магьа гьамдиъ а .
49001007	Гьадгъахъди саб гъахьиган , Дугъан ифди ухьу дюрхна ва Аллагьдин аьхир адру уж’вали ихь гунгьарилан хил алдабгъна .
49001008	Думу уж’вал Дугъу ухьуз жумартди тувну . Вари фагьмиинди ва аьгъювалиинди
49001009	Дугъу ухьуз Чан хушниинди Чан ниятнан сир ачухъ гъапІну . Думу ният Месигьдиланмина арайиз хуз ккайиб вуйи .
49001010	Дугъан му ляхнар улупнайи вахтна завариин ва жилариин халкь дапІнайиб вари Месигьдин гьюкмиккна сатІи апІбан бадали вуйидар вуйи .
49001011	Гьадгъахъди саб гъахьиган , Аллагьди Чан вари хушниинди ва ниятниинди улихьмиди апІурайи ниятнаъ айиси , учу ктагъну .
49001012	Му мици учу , Месигьдик сифте миж кивну , адлу духьнайи Аллагьдин тярифар апІуз гъабхьиб ву .
49001013	Гьаци учвура , учвуз уьрхювал тувру гьякьвалин гаф — Ужувлан хабар гъеебхьиган , Месигьдик ктикьунчва . Дугъахъ хъугъиган , Аллагьдин печать гъивунчвуин — гаф тувну гъафи Гирами Рюгь .
49001014	Гьадму Гирами Рюгь ухьуз тувнайиган , адлу духьнайи Аллагьдин тярифар апІуз ухьуз ирс рубкьруб ва ухькан Чан адмийир ктаъруб аьгъяхьуз .
49001015	Магьа гьаддиз , Агъа Исайихьна айи ичв хъугъуваликан ва Аллагьдин вари гирами халкьдихьна айи ичв масанваликан узуз гъеебхьиган ,
49001016	йиз ккарагбариъ учву кІваин апІури , Аллагьдиз гьаммишан учвхъанди баркаллагь кІураза .
49001017	Ихь Агъа Иса Месигьдин Аллагьди , адлу Адашди , фагьум туврайи Рюгь ва Чан гъавриъ ахъуз шлу ачмиш’вал учвуз тувуз кІури , узу сикин дарди ккарагураза .
49001018	Узу , Аллагьди ичв юкІвариз гьякь рябкъювал туври , кІури , ккарагураза . Гьадмуган , Чав дих дапІну , учвуз тувнайи гьадму умуд фу вуш , Аллагьдин гирами халкьдиз ирсди рубкьру аднан девлет фукьан зурбади вуш , ва ухьуъ , Дугъан кьадарсуз кьувватнан кюмекниинди хъугънайи адмийириъ айи ебцуз даршлу Дугъан кьудратнан зурбавал фукьануб вуш , агъю хьибдичвуз .
49001019	
49001020	Гьадму кьувватнан кюмекниинди Аллагьди Месигьдиъ , Думу чІиви гъапІган , гьяракат ипнийи ва аьршариъ Чан арччул хилихъинди ,
49001021	рюгьнан дюн’яйин вари аьхюдартІан , гьюкумдрартІан , агъйиртІан , ва неинки гьаму , хъа гъюз ккимбу уьмрариъра кІваина хру заан ччвурартІан зиина дитнийи .
49001022	Аллагьди вари Месигьдин ликариккна гъабхну . Думу , вари гъурдаъ Дибиснайир , вари дюн’яйиъ хъугънайидарин Аьхюрди дерккну .
49001023	Дурар сатІиди Гьадгъан беден , варишвариъ ва варибдиъ вуйи Гьадгъан тамамвал ву .
49002001	Учву ичв тахсрарна гунгьарилантина дийихнайидар вуйчва
49002002	ва , гьаму дюн’яйиъ фици апІури гъахьнуш , учвура Аллагьдиз къаршуди удучІвнайидариъ айи рюгьнан гьавайиъ айи чІуру кьувватарин аьхюрин хиликкди гьаци апІуйчва .
49002003	Саб вахтназ ухьура гьацдар вуйхьа ва , бедендиз ккуниси , ихь тямягьярин ва ихь чІуру ниятарин ляхнар апІуйхьа . Варидарихъди ухьузра , ихь хасиятназ дилигну , Аллагьдин хъял ккилибгурайи .
49002004	Хъа , зурба рягьим айи Аллагьди Чан зурба масанвалиинди ккун гъапІунхьу .
49002005	Гьаддиз ухьу ихь тахсрарилантина дийихнайидар вуйишра , Месигьдихъди чІиви гъапІунхьу . Гьадгъан ужувлиинди дюрхнайидар вучва .
49002006	Аллагьди ухьу Месигьдихъди чІиви гъапІну ва Иса Месигьдиъ саб духьнайи ухьу аьршариъ дитну .
49002007	Гьаци Дугъаз Иса Месигьдилантина гъюз ккимбу вахтари ухьуз тувру Чан ужувлан кІан-кІул адру девлет варидариз улупуз ккун гъабхьну .
49002008	Гьаддиз Аллагьди учвуз Чан уж’вал тувну , ичв хъугъувалилантина гъюрхюнчву . Ичв дюрхнайивал ичв гьунар дар , хъа — Аллагьдин багъиш ву .
49002009	Учву , учву гъапІу ляхнариз дилигну , дюрхнадар . Гьаддиз , ич ляхнариз лигну , гъюрхюнча , кІури , фурс мапІанай !
49002010	Аллагьди ухьуз дерккнайи ужувлан ляхнар тамам апІуз , ухьу Иса Месигьдиъ саб дапІну , халкь дапІнайидар вухьа .
49002011	Гьаддиз кІваинди гъитай : учву бабкан аллагьсузарди гъахьунчва . Адмийирин хилари бедендин суннат апІру аьдат гъапІдари учвуз « кададабтІдар » кІури шуйчвуз .
49002012	Думу вахтари учву Месигь хътарди гъахьунчва . Учву Аллагьдин халкь вуйи Израиларик кахьрайидар дайчва . Гирами Йикьрариъ Аллагьди тувнайи гаф учвуз кайиб дайи . Учву му дюн’яйиъ миж ктарди , я Аллагь адарди яшамиш шулайидар вуйчва .
49002013	Хъа гьамус учву , Месигь Исайикди ктикьган , саб вахтна Аллагьдихьан ярхла айидар , Месигьдин учвхъанди удубзу ифдиинди багахь гъахьунчва .
49002014	Месигьди ухьу , жугьдар ва жара халкьар , саб мясляаьтназ гъахну ва кьюбдикан саб гъапІну ; Чан жан гъурбан дапІну , ихь арайиъ дийибгънайи цал , яни ухьу жара апІурайи душманвал адабгъну .
49002015	Дугъу аьдатарна къайдйир хъайи Къанун арайиан идипну . Дугъан метлеб — Чаъ сатІи дапІну , кьюбдикан цІийи халкь дапІну , мясляаьт ипуб ву ,
49002016	кьюридра саб халкьси , хачриин гъабхьи ккадаъру Чан аьжалилантина Чаинди душманвал терг дапІну , Аллагьдихъди мясляаьтназ хуб ву .
49002017	Думу дуфну , учвуз , Аллагьдихьан ярхла айидариз , ва Дугъаз багахь хьайидариз мясляаьтнакан хабар дебккну .
49002018	Гьаддиз Гьадгъулантина ухьуз , жугьдариз ва миди вуйи халкьариз , сар Рюгьну сатІи дапІну , аьршарин Адашдихьна гъюз ихтияр дубхьнахьуз .
49002019	Гьаци вуйиган , учву сарун жарадар ва гъирагъдилан дарчва . Учву Аллагьдин гирами халкьдизстар ихтиярар айи саб пай вучва ва Дугъан хизандин адмийир вучва .
49002020	Учву вакиларина пайгъамбрари ккивнайи шибритІиин бина ккебгънайидар вучва . Гьадму шибритІин сабпи ва мурччван Гъван — Месигь Иса Учв ву .
49002021	Дид’ин ягъал-ягъал шулайи ва Агъайиз бахш вуйи , гирами дараматдиз илтІибкІурайи мюгькам хал дийибгъна .
49002022	Дидиъ учвкан Чан Рюгьниинди Аллагь яшамиш шлу ужагъ шула .
49003001	Магьа гьаддиз узу , Павел , учву , аллагьсузар бадали , Месигь Исайиланмина дустагъдиъ аза .
49003002	Учвуз , икибаштІан , Аллагьди узуз Чан уж’вал учвуз улупуз табшурмиш дапІнайиваликан деебхьначвуз .
49003003	Дугъу узуз Чан сир ачухъ гъапІунзуз , узу дидкан учвуз жикьиди гъибикІнийза .
49003004	Гьаму гъурхиган , Месигьдин сирнакан узуз фу аьгъяш , йиз аьгъюваларикан учвхьанра аьгъю апІуз шулчвухьан .
49003005	Му сир аьгъю хьуб гьамусдизкьан айи инсаниятдиз тувнайиб дайи . Хъа гьамус Рюгьну Аллагьдин гирами вакиларизна пайгъамбрариз думу аьгъю гъапІну .
49003006	Думу сир магьа гьаму ву : жугьдарихъди сабси жугьуд дарударра , Ужувлан хабарнахъ хъугъну , Аллагьдин ужувлан ирсчйир ву ва дурарихъди сабси саб бедендик ктикьура . Иса Месигьдик ктикьрудариз тувнайи гафнакан гьадраризра ка .
49003007	Аллагьдин кьувватну узуз тувнайи ужувлиинди гьадму Ужувлан хабар рабгъру гъуллугъчи духьназукан .
49003008	Узуз , Аллагьдин халкьдин арайиъ варитІан асккануриз , гьаму багъиш тувназуз : Аллагь аьгъдрудариз ебцуз удудубкьру Месигьдин девлетнакан Ужувлан хабар дебккуб .
49003009	Вари халкь гъапІу Аллагьди сифте бинайиан жиниди уьбхюрайи гьадму ляхнин гьякьнаан варидариз аьгъювалар арццру багъиш тувназуз .
49003010	Гьадму ляхнин метлеб : гьарсаб жюрейиинди арайиз удубчІвру Аллагьдин фагьум вари дюн’яйиъ айи Месигьдихъ хъугънайидарилантина аьршариъ айи аьхюдариз ва гьюкмариз гьамус ачмиш дубхьну ккунду .
49003011	Му Дугъан ихь Агъа Иса Месигьдиинди тамам гъапІу гьаммишандин ният ву .
49003012	Месигьдиъ саб духьну ва Гьадгъахъ хъугъну , ухьхьан , гучІ ктарди ва саб шак адарди , Аллагьдихьна гъюз шулу .
49003013	Гьаддиз , учву бадали узу аьзабарикк ккахъна кІури , ккун апІураза , юкІв макадабтІанай , дурар ичв адлувализ ву .
49003014	Гьаддин бадали узу Адашдин улихь , кьамкьариинди ккарагури , дийигъназа .
49003015	Гьадгъухьан завариин ва жилариин гьарсаб тухми ччивар дисура .
49003016	Узу , Аллагьди Чан аднан булвалиан Чан Рюгьниинди ичв рюгь кьувватлу апІуз ,
49003017	хъугъувалиинди ичв кІваъ Месигь учІвуз , ичв уьмрин ччивна шибритІ масанвал хьуз ,
49003018	Аллагьдин вари гирами халкьдихъди учвура Месигьдин масанвалин яркьушнан , ярхишнан , ягълишнан ва деринвалин гъавриъ ахъуз ,
49003019	учвуз инсандин фагьмиъ удрубшру гьадму масанвал аьгъю хьуз , ичв уьмур Аллагьдин тамамвалихьди абцІуз ккарагураза .
49003020	Хъа , ухьуъ Чан кьувват гьяракатнаъ ипну , ухьу ккун апІрубтІан вая ккунийкІан , кІурубтІан гизаф артухъ тувуз Шлуриз ,
49003021	гъит , Иса Месигьдилантина ва вари дюн’яйин хъугърударилантина гьаммишандиз наслариан наслариз ад ибшри ! Амин .
49004001	Узу , Агъайин тереф дибисна кІури дустагъдиъ айири , миннат апІуразачвуз : Аллагьди учвуз дих дапІнайи гъуллугъназ лайикь вуйиси яшамиш йихьай .
49004002	Дамагъсузди ва гъюдалди гъузай , чиб-чпихьна сабурлуди ва масанди йихьай .
49004003	Вари кьувват жалб дапІну мясляаьтнахьди рюгьнан ичв сабвал йибтІай .
49004004	Рюгь сар ву , Месигьдин беденра саб ву ва , гьадрарси , Аллагьди учвуз дих дапІнайи умудра саб ву .
49004005	Сар Агъа , саб хъугъувал , ухьу вари штуан хьувалин метлебра саб ву .
49004006	Айир — сар Аллагь . Думу варидарин Адаш ву . Думу ихь варидарин зиин Алир ву , Дугъан ляхнар ухь’инди варидариинди ву , ва Думу ухьуъ варидариъ яшамиш шула .
49004007	Месигьди улупнайи кьадарниинди ухьуз гьарсариз хъуркьувал гъазанмиш апІуз шлу багъиш тувнахьуз .
49004008	Гьаддиз дибикІнура а : « Чахъди кьадарсуз йисирар хъади , Думу гъалибвалиинди кІакІназ удучІвну , ва Чан адмийириз багъишар тувну » .
49004009	« КІакІназ удучІвну » кІуру гафну мугагьназ Думу исина , жилин кІанакк йишвариз гъювал улупура .
49004010	Чахьди вари дюн’я абцІбан бадали аьршартІан зиина за Гъашир , гьадму исина Гъушур ву .
49004011	Ари Гьадму ву багъишар Тувур : фужариз — вакилар хьуб , фужариз — пайгъамбрар , фужариз — Ужувлан хабар ктибтрудар , фужариз — хъугърударин аьхюдар ва мялимар хьуб .
49004012	Мици , Аллагьдин гирами халкь , Месигьдин беден артмиш апІуз гъуллугъназ гьязур апІбан бадали , гъабхьну .
49004013	Му мици , ихь хъугъувалиъ ухьу вари саб хьайизкьан , Аллагьдин Бай аьгъю апІайизкьан , рюгьнаъ хъуркьувалихъна гъяйизкьан ва вари тамамвал Айириз — Месигьдиз ухьу ухшар шайизкьан хьибди .
49004014	Хъа думуган ухьу сарун лепйири ккалакьурайи ва гьар жюре каламарин микІарихь гьитнайи , инсанар улдугуз гъитри , аьмалдар кучІляхярикк ккахъру бицІидарси хьидархьа .
49004015	Эгер ккунивалиинди гьякь’вал кІури гъабхьиш , варибдин кІул вуйи Месигьдин хасиятназ ухшарди ухьу аьхю хьидихьа .
49004016	Гьадгъан кюмекниинди вари беден саб дубхьна ва гьар жюре аьлакьйири кибтІна , дидин вари паяри гьарсабди чаз улупнайиб тамам апІура . Гьамци вари беден аьхю ва масанвалиъ артмиш шула .
49004017	Гьаци вуйиган узу Агъайин ччвурнахъан кІураза , тІалаб апІураза : ичІи фикрар айи аллагьсузарси яшамиш хьуб дипай .
49004018	Дурарин фагьум рюгьнан курвалиан ва юкІвар дициркънайивалиан мучІу дубхьна , дурар Аллагьди тувру уьмрихьан гьадатІна .
49004019	Дурар , инсанвалин лишан дудубгну , адрацІди , гьубкьу чиркишнаъ арсри , кьяппавалиъ ахьра .
49004020	Хъа учвуз Месигь дици аьгъю гъахьундарчвуз .
49004021	Саб шак адарди , Дугъкан учвуз гъеебхьунчвуз ва , Гьадгъан терефкрар вуйивализ дилигну , учвуз гьякь’вал улупунчвуз , фицики гьякь’вал Исайиъ а .
49004022	Ичв йирси табиаьтдиз хас вуйи , улар йитІру кучІлин тямягьяри пуч апІурайи мугагьназдин уьмур гъибтуз учвуз улупнийи .
49004023	Ичв фикир апІбан саягъ цІийи алапІай ,
49004024	Аллагьдин хасият — гьякь вуйи дюзвал ва гирамивал улупурайи цІийи табиаьт « алабхьай » .
49004025	Гъит гьарсари кучІал дипри ва жвуван багахь хьайидариз дюзвал йипри , гьаз гъапиш ухьу вари саб бедендин паяр вухьа .
49004026	Хъял кубчІвнади гунагь мапІанай . Гъит ичв хъял ригъ алабхъайиз ккядябхъри ,
49004027	ичв уьмриъ иблисдиз йишв мутуванай .
49004028	Шли гьитІибкІуйиш , сарун мигьитІибкІан , жвуван хилари гъазанмиш апІин ва адрудариз капІ .
49004029	Гьич сабкьан ахмакь гаф мапІанай , ужуб рякъюхъ хъаъру ва хъпехърудариз хайирлу гафар йипай .
49004030	Ккадаъру Йигъ гъяйиз учв’ин печать йивнайи Аллагьдин Гирами Рюгьназ гиран макадапІанай .
49004031	КІван гьарсаб кьутІкьливалихьан , хъял гъювалихьан , тюнтвалихьан , чІигъарихьан , люкьнар-агьрарихьан , гьар жюре хъял бисувалихьан азад йихьай .
49004032	Сар-сарихьна гьюрмат ади йихьай , учву Месигьдиъ саб гъахьиган Аллагьди учвлан фици хил алдабгънуш , учвура чиб-чпилан хил алдабгъури гъузай .
49005001	Аллагьдин ккуни веледарси , Гьадгъаз ухшар йихьай .
49005002	Кабалгру ицци ниар адаури , Аллагьдиз Месигь Учв фици гъурбан гъахьнуш ва фици ухьу ккун гъапІнуш , гьаци масанди яшамиш йихьай .
49005003	Ичв арайиъ кьяппаваликан , вая жара чиркинваликан , ясана тямягькарваликан гафаркьан даришри — мурар Аллагьдин гирами халкьдиз хас дар .
49005004	Ичв ушвниъ гьич фицикІа лайикь даруб , ичІи улхуб вая кацІу зарафтар духьну ккундар , Аллагьдиз чухсагъул кІури гъабшиш , ужу шул !
49005005	Кьяппавалиъ ахъру гьич сар кас , я чиркин кас , я тямягькар ( мицир идолариз икрам апІрурик гьисаб ву ) Аллагьдинна Месигьдин Паччагьлугъдиъ ирснан эйси хьидар .
49005006	Гъит , зиихъ дупнайибдиз къаршу удучІвну , гьич сарира учву алдатмиш дарапІри , гьаз гъапиш мютІюгъ дарудари чпиина Аллагьдин хъял алапІура .
49005007	Мицдар адмийирихъди ичв фукІа уртахъуб дарибшри .
49005008	Саб ухди учву мучІушин вуйчва , хъа гьамус , учву Агъайиъ саб вуйиган , акв вучва . Аквнан баярси яшамиш йихьай .
49005009	Хъа аквнан бегьер — гъянивал , дугъривал ва гьякьвал ву .
49005010	Агъайиз фу кьабулди шулуш , аьгъю апІури йихьай .
49005011	МучІушнан бегьерсуз ляхнариъ иштирак махьанай , хъа дурар дюз дарувал улупай .
49005012	Дурари жиниди апІурайидарикан пуз гьеле начра шулу .
49005013	Хъа вари жиниб аквнахь ачухъ хьибди .
49005014	Вари рябкъюри апІруб акв ву , гьаддиз гьамци кІурира а : « Даахнайир , хъирг ! ДукІнайир , гъудужв ! Месигьди уву аквнакк ккаъди » .
49005015	Лигайгьа , ахмакьарси яшамиш махьанай , хъа фагьумлуйирси .
49005016	Жвуван вахт ужуйи гьапІуз ял апІинай , гьаз гъапиш му йигъариъ гизаф писвал а .
49005017	ПчІу юкІв ади махьанай , хъа Агъа Аллагьдин ният фу вуш , гъавриъ ахъуз чалишмиш йихьай .
49005018	Ички гизаф мубхъанай , диди ягь-намус дубгуз гъитру , хъа Рюгьнахьди ацІай .
49005019	Чиб-чпихъди Мяълийирин китабдиан тярифнан ва рюгьнан мяълийириинди сюгьбатар апІинай . Ичв юкІвариъ Агъайиз мяълийир апІури , Дугъан ад апІинай .
49005020	Ихь Агъа Иса Месигьдин ччвур дибисну , Адаш Аллагьдиз гьаммишан ва варибдихъан чухсагъул йипай .
49005021	Месигьдиз айи лап дерин гьюрматнаан чиб-чпиз мютІюгъ йихьай .
49005022	Учву , хпар , Агъайизси , ичв жиларизра мютІюгъ йихьай .
49005023	Гьаз гъапиш Месигь фици Чан бедендин — вари хъугърударин — КІул ва дурар Уьрхрур вуш , жилирра чан хпирин кІул ву .
49005024	Месигьдиз хъугърудар фици мютІюгъ вуш , ари хпарра чпин жилариз гьаци мютІюгъ духьну ккунду .
49005025	Хъа учву , жилар , Месигьди Чахъ хъугърудар фици ккун гъапІнуш , ичв хпарра гьаци ккун апІинай . Дугъу , гафналантина штуъ марцц дапІну , гирами апІбан бадали , я миж , я камивал , ясана жара фукІа гьациб ктарди , швушвси , чпин вари аднаъди Чан улихь дерккну Чаз бахш апІбан бадали , тахсир ктру хъугърударин гирами Жямяаьт хьпан бадали , хъугърударихъанди Чан жан тувну .
49005026	
49005027	
49005028	Гьаци жиларра , чпин жанар фици ккундуш , чпин хпарра гьаци ккун апІуз буржлу ву . Шлиз чан хпир ккундуш , дугъаз учв ккунду .
49005029	Хъа мегьел чан жан даккнир гъахьундар , адми дидин гъайгъушнаъ шулу , думу тухъ апІури шулу . Гьаци Месигьра хъугърударин гъайгъушнаъ а ,
49005030	гьаз гъапиш ухьу Дугъан бедендин паяр вухьа .
49005031	« Гьаддиз адми , чан адашна дада гъитну , чан хпирик карсди , ва кьюрикан саб жан хьибди » .
49005032	Мушваъ зурба вуйи сир а , узу кІурайиси , думу сир Месигьдинна вари хъугърударин аьлакьйирикан ву .
49005033	Хъа учвуз кайиб , гъит гьар жилири , чаз учв ккуниси , чан хпир ккун апІри ва хпирира чан жилирин гьюрмат уьбхри .
49006001	БицІидар , Агъайихъди гъягърудариз лайикь вуйиси , ичв абйир-бабарихъ хъпехъури апІинай — му дюзвал ву .
49006002	« Уву бахтлу хьпан ва жилиин ярхи уьмур хъапІбан бадали , яв адаш-дадайиз гьюрмат апІин » — му Аллагьди гаф тувнайи сабпи табшуругъ ву .
49006003	
49006004	Адшар , ичв бицІидарик хъял макапІанай , хъа Агъайин тербияйихъдина насигьятарихъди ижмиди вердиш апІинай .
49006005	ЛукІар , учву Месигьдиз мютІюгъ шлуси , вари юкІв хъипну , гьюрмат ади ва гучІ кади жилин ичв агъйириз мютІюгъ йихьай .
49006006	Дурариз учву ккун хьпан бадали , зиълан апІруси мапІанай , хъа юкІв хъипну , Аллагьдин ният тамам апІурайи Месигьдин лукІарси лихай .
49006007	Адмийирихъ лихурайиси ваъ , хъа аьршарин Агъайихъ лихурайиси юкІв хъади лихай .
49006008	Учвуз аьгъюганси , учв лукІ вушра — даршра , шли ужуб ляхин гъапІиш , гьарсаб ляхниз Агъайи пешкеш тувди .
49006009	Учвура , агъйир , лукІарихьна гьаци йихьай . ГучІар ккауб гъибтай . Учвуз аьгъюганси , ичвра , дураринра сар Агъа ву аьршариъ Айир , хъа Думу гьич саринра тереф бисрур дар .
49006010	Аьхирки , Агъайиъ саб хьувалиъ , Дугъан удукьувалиъ ва кьувватнаъ ижми йихьай .
49006011	Аллагьди учвуз тувнайи вари яракъ , иблисдин тІулариз къаршу дугъужвуз , алабхьай .
49006012	Фицики ухьу дяви йиккканна ифдикан вуйи адмийирихъди гъабхурадархьа , хъа аьхюдарихъдина гьюкумдрарихъди , гьаму мучІушнан дюн’я хилиъ дибиснайидарихъди ва завариъ писвалин рюгьярихъди гъабхурахьа .
49006013	Ари гьаддиз , писвал алжабгъуз хъюбгъю йигъан учвхьан къаршу дийигъуз , ва кІул адабгъну гъузуз , Аллагьдин вари яракъ учвухьна бисай .
49006014	Юкьвнаан гьякьвал идибтІну ва дюзвалин рукьан палатдиъ учІвну , ижмиди дийигъай .
49006015	Ичв ликариин алахьрударра , дюн’яйиз Ужувлан хабар гъабхуз , гьязурди ишри .
49006016	Варибдилан гъайри , иблисдин цІа кайи чІимрар ктІуршвуз , хъугъвалин гъалхан ижмиди бисай .
49006017	Уьрхрувалин рукьан баккара улубкІай ва Рюгьнан ханжалра , яни Аллагьдин Гаф гъадабгъай .
49006018	Гьубкьу жюрейиинди ккарагай ва Рюгьнаъди учвуз ккуни вахтна Аллагьдикан тІалаб апІинай . Гьаци хьуз гьязурди ва Аллагьдин вари гирами халкьдихъан гьаммишан ккарагури гъузай .
49006019	Узу ушв абццубси , лазим гафар тувбан бадали ва Ужувлан хабарнан сир улихь гучІ ктарди ктибтбан бадали , узхъандира ккарагай .
49006020	Узу гьеле гьаму зунжрариъ ашра , гьаддин гьякьнаан гьаънайир вуза . Узу лазим вуйибси дирбашди дидкан хабар дебккбан бадали , узхъан ккарагай .
49006021	Узу гьапІраш , Агъайиз дугъривалиинди гъуллугъ апІурайи йиз ккуни гъардаш Тихикди узкан вари пидичвуз .
49006022	Думу гьаддиз учвухьна , ич ляхнарикан ктибтуз ва ичв юкІварик аьшкь капІуз гьаърайир вуйиз .
49006023	Гъит , гъардшар , мясляаьт , масанвал ва хъугъвал Адаш Аллагьдихьан ва Агъа Иса Месигьдихьан ибшричвуз .
49006024	Зат аьхир адарди ихь Агъа Иса Месигь ккуни варидариз уж’вал ибшри .
50001001	Месигь Исайин гъуллугъчйир вуйи Павелихьанна Тимофейихьан — Филиппдиъ айи Месигь Исайихъди саб вуйи Аллагьдин хъугърудариз , гьадму хъугърударин аьхюдариз ва дурарин кюмекчйириз .
50001002	Уж’вал ва мясляаьт учвуз , ихь Адаш Аллагьдихьан ва Агъа Иса Месигьдихьан !
50001003	Гьар ражари учву кІваин апІури , узу йиз Аллагьдиз баркаллагь кІураза .
50001004	Гьар ражари учвхъан ккарагруган , узу шадвалиинди ккарагури шулза ,
50001005	гьаз гъапиш учву Ужувлан хабар рабгъбаъ сифте йигъариланмина гьамусдизкьан иштирак шулачва .
50001006	Учвуъ гьадму ужуб ляхин Ккебгъури Месигь Исайин Йигъазкьан гьадму ляхин гъабхиди ва гьадмуган ккудубкІиди .
50001007	Дугъридан , учвухьна вуйи йиз гьиссар ари гьацдар духьну ккунду ! Узу дустагъдиъ айиганси , адруганра — узу Ужувлан хабар , дид’ин алжагърударихьан уьбхюрайиган ва думу дугъри вуйиб тасдикь апІруган , узуси учвура гьадму ужувлан гъуллугънаъ гъахьунчва .
50001008	Месигь Исайин Чан юкІвси йиз юкІв фициб убцру масанвалиинди учвухьна вуйиш , магьа Аллагь шагьид ву !
50001009	Узу , ичв масанвал хъана артухъ аьхю хьпан бадали ва гьякь аьгъюваларина сагъу фагьумлували учву ацІбан бадали , ккарагураза .
50001010	Гьаддиз учвхьан учвуз ужубсиб гъядябгъюз хьибдичвухьан ; учву Месигь хъадакну гъюру Йигъан марцциди ва саб тахсир ктарди гъуздичва ;
50001011	учвхьан Аллагьдин ад ва тяриф апІуз шлуси , Иса Месигьдин кюмекниинди гьякь’валин бегьер хуз хьибдичвухьан .
50001012	Учвуз аьгъяди ккундузуз , гъардшар : узухъди гъахьи гьядисйир Ужувлан хабар рабгъуз кюмек гъахьну .
50001013	Римдин паччагьдин хулан гъулугънаъ айи эскраризра ва вари жарадаризра узу Месигьдин кІуллан дустагъдиъ итнайиваликан аьгъя .
50001014	Узу дустагъдиъ итну кІури , Агъайихъди саб вуйи гизаф гъардшар , саб юкІв айиганси , уч гъахьну ва хъана ачухъди ва гучІ ктарди Аллагьдин гафнакан ктибтури гъахьну .
50001015	Дюз гъапиш , дурарикан сакьюдари Месигьдикан хабар чпин арайиъ бахилвал , талит ади дебккра , хъа жарадари — ужудар ниятар ади .
50001016	Му адмийири мици узу ккунивалиан апІура , дурариз , узу , Ужувлан хабар уьбхюз кІури , Аллагьди дерккнайиваликан аьгъя .
50001017	Хъа гьацдарра аки , Месигьдикан хабар чпин хайирнахъди рабгърударра . Дицдари Хабар марцци кІваан рабгъури шулдар , дурари дици , узу йитІнайи зунжрар ижми ва гъагъи апІуз ккунди айидариси апІура .
50001018	Фу пухьахъа ? Дурари чІуру вая марцци ният ади кІурашра , Месигьдикан кІура — гьаддиз узу гьацибдизра рази вуза . Узу шадвали ацІдиза ,
50001019	фицики ичв ккарагбарина , Иса Месигьдин Рюгьнан кюмекнуна ва гьамци хьпу узу азад апІруб , аьгъязуз .
50001020	Му йиз ижми умударихъдина ккилигурайиваларихъди сабси гъюра . Ва , гьаци вуйиган , узу нач шлуси апІидарза , хъа мугагьназси гьамусра гьаци кІубанди хьидиза , ва , узу чІивиди гъузишра , гъачІишра , йиз бедендиъ Месигь за дапІну хьиди .
50001021	Фицики йиз уьмур Месигь вуйиз , аьжал — узуз гъурубкьу мутму .
50001022	Хъа эгер узу йиз бедендиинди яшамиш шули гъузиш , узу бегьерлуди лихувал хьибди . Гьаци вуйиган , узу узуз фу ктабгъурушра , аьгъдарзуз .
50001023	Йиз ниятназ дилигди , гьадму кьюб рякъкан узу саб рякъ ктабгъну ккунду . Узуз , му дюн’яйиан душну , Месигьдихъди шлу рякъ ктабгъуз ккундузуз , мици гъабхьнийиш , икибаштІан , лап гизаф ужу вуйи .
50001024	Хъа узу му дюн’яйиин гъузиш , ичв хайирназ хьибди , гьаддиз , мунуб рякъ хъа гизаф ужуб ву .
50001025	Му гьаци вуйиган , узу гьамушв’ин гъузруб аьгъязуз . Узу , учву хъугъувалиъ улихь гъягъюз ва ичв хъугъували хурайи шадвал артухъ хьуз , учвухъди гъуздиза .
50001026	Узу хъана учвухьна гъафиган , узлантина Месигь Исайиинди хъа артухъ фурс апІуз хьибдичвухьан .
50001027	Фицдар гьялариъ ахъишра , Месигьдин Ужувлан хабар ктибтуз лайикьлуди гъузай ! Узу учвухьна гъафиган , рябкъруси , хъа гъюз дархьиш , узуз ебхьруси саб хилди , Ужувлан хабар бадали , жафа зигури ва гьич сарихьдира учвуз гучІ ккапІуз гъидритди яшамиш йихьай . Гьамциб ичв дирбаш’вал дурариз чпи тІанкь шлувалин лишан хьибди , хъа учву дюрхну хьиди , мурар вари Аллагьдин ляхнар хьиди .
50001028	
50001029	Аллагьди учвуз Месигь бадали хъугъувал ва Месигь бадали аьзабар аьгь апІуб тувна .
50001030	Фицики узу , учвуз рябкъюри , ичв улихь гъубхубсиб дяви учвура гъабхурачва . Узу думу , учвуз аьгъюганси , гьамусра гъабхураза .
50002001	Эгер учвуз Месигьдиъ ккарцувал аш , эгер Дугъан масанвал учвуз шадвал вуш , эгер ичв арайиъ Рюгьниинди гаф-чІал аш , эгер ичв арайиъ рягьимлувал ва язухъ зигувал аш ,
50002002	йиз юкІв гьубкІну шад шлуси апІинай : вари юкІв хъипну , вари сабси ккун апІинай , саб жанси саб рюгьнаъди йихьай ва сабсдар фагьмар-фикрар ишричвуъ .
50002003	Жвуван заанвал , ясана тяриф бадали , фукІара мапІанай . Хъа жвувтІан багахь хьайир заанди дисури апІинай .
50002004	Учвкан гьарсари неинки чан , хъа гьацира имбударин хайирнаканра фикир апІри !
50002005	Месигьди фици фикир апІуйиш ва гьапІри гъахьнийиш , учвура гьаци апІури гъузай .
50002006	Думу учв Аллагь вушра , Аллагьдихъди сабси , Аллагьдихъан хъичІихну гъузундар .
50002007	Хъа , Чаина лукІвал гъадабгъну , Учв асккан гъахьну . Думу адмийириз ухшар айир гъахьну . Думу зиълан адмиси духьну ,
50002008	гьациб саягъниин разиди гъузну , тап чан аьжал хьайизкьан , думу , аьжалра фициб аьжал — чавра хачриин , мютІюгъди гъузну имийи !
50002009	Гьаци хьузди Аллагьди Думу варибдин зиина за гъапІну ва ччвурра Дугъаз варидаринтІан заан вуйиб тувну —
50002010	Исайин ччвурнан улихь гьарсабди икрам апІбан бадали завариин али , жилариин али ва жиларикк ккайи варибди ,
50002011	гьарсаб мелзну , Иса Месигь Адаш Аллагьдин адлувализ вуйи Агъа ву , кІури , ччвур бисбан бадали .
50002012	Йиз ккунидар , узу учвухъди хъайиган , учву , фициб аьшкьниинди узуз мютІюгъ духьну , лихуйиш , гьаци зурба аьшкь кади , гьюрмат ади ва гучІ’вал хьади , узу учвухъди хътруганра , ичв уьрхювал тамамуб хьпан бадали , лихай .
50002013	Фицики иллагьки Аллагьди , Чаз ккуниб апІбан бадали , ичв тямягь арайиз хуру ва ляхнарихъ хъаъру .
50002014	Мурмрарна гьюжатар дарапІди , вари апІинай .
50002015	Ва гьадмуган учвук гьич саб тахсир хьибдар , марцциди гъуздичва ; намусна гъир’ят дудубгнайи ва улдугнайи инсанарин арайиъ Аллагьдин марцци веледар хьидичва . Чиркиндарин арайиъ , йишвандин мучІушнаъ акв туврайи хядарси , йихьай .
50002016	Гьациб жюрейиинди уьмур хурайи Гаф гъайибхай ! Месигьдин Йигъан узу йиз рякъ давди ккадапІундайза ва давди жафйир гъизигундайза кІури , учв’инди фурс апІидиза !
50002017	Аллагь бадали апІурайи ляхнариъ ичв хъугъувалин гъуллугънаъ хьпаъ йиз ифи удубзурушра , узу шад хьидиза , учвухъди сабси шадвал хъапІдиза .
50002018	Ари гьамциб жюрейиинди учвура шадвал хъапІну ккунду , ва ичв шадвал узухъдира пай апІуз шлуси гъузай !
50002019	Агъа Исайи , багарихьди Тимофей учвухьна гьауз шул , кІури , умуд тувразуз , дугъу ичв ляхнар фици вуш , узуз аьгъю гъапІган , йиз юкІв архаин шул .
50002020	Тимофейси , учвхъанди юкІв убгру жара кас адарзуз .
50002021	Вари имбудар чпин хайирнахъ хъа , Иса Месигь бадали вуйир гьич фужкІара дар .
50002022	Думу фукьан мюгькамур вуш , учвуз аьгъячвуз , думу узухъди , Ужувлан хабар бадали бай адашдихъди фици шулуш , гьаци шула .
50002023	Узуз , йиз ляхин фицидарихъинди илтІибкІнуш , аьгъю гъабхьимитІлан думу учвухьна гьауз миж кайиз .
50002024	Агъайи , багарихьди узхьанра учвухьна гъюз шул , кІури , умуд тувразуз .
50002025	Узу гьацира , эгер ихь гъардаш Эпофрадитра учвухьна кьяляхъ гьаиш ужу шул , кІури , гьисаб апІураза . Думу , йиз гъайгъу зигбан бадали , учву узухьна гьау йиз гъуллугъчи ва узуси саб гъагънакк ккайи йиз юлдаш вуйиз .
50002026	Дугъаз учву рякъюз гизаф ккунди а , думу йишв’ин сикинди ктисурадар , гьялак духьна , гьаз гъапиш , учв иццру гъахьну , кІури , учвухьна хабар дубшна , кІура .
50002027	Думу гьаци хьузра гъабхьну ва даркІиди саб нуфт ими . Аммаки Аллагьди дугъан язухъ гъизигну , неинки дугъан , хъа гьацира йизра язухъ гъизигну — Аллагьдиз йиз дерд артухъ апІуз ккун гъабхьундар .
50002028	Гьаци вуйиган , Эпофрадит хъа аьхю иштагьниинди учвухьна гьаъдиза . Думу учвухьна гъюб ичв аьхю шадвал хьибди , ва йиз дердра гьаму сабдиинди кам хьибди .
50002029	Думу Агъайихъди вуйи ичв гъардашси аьхю шадвалиинди кьабул апІинай ва гьацдар адмийириз чпи лайикь вуйибсиб гьюрматра апІури йихьай .
50002030	Фицики Месигьдин ляхнар бадали дугъан лик аьжалин даргниин алди гъабхьну , дугъу чан уьмур гьяйиф гьапІундайи . Гьаци дугъу учвхьан узуз апІуз дархьи кюмекар гъапІунзуз .
50003001	Ахирки , йиз гъардшар , учву Месигьдихъди хъайивалихъди учвуз шадвалар ккун апІураза ! Узу учвуз гьаммишан сабдикан бикІурашра , эргри шулдарза . Миди учву гизаф бедбахтвалариккан уьрхиди .
50003002	Суннат апІури , бедендиз зиян тувру намуссуз „ хуйирихьан “ ихтият йихьай !
50003003	Гьякь суннат дапІнайидар , ухьу вухьа , гьаз гъапиш , ухьу Аллагьдин Рюгьну хъаъри , Дугъан гьякь гъуллугънаъ ахьа ; Месигь Исайин уьмриинди ухьу заан , яни дамахлу вухьа ва му дюн’яйинубдихъан хъичІихнадархьа .
50003004	Узхьан му дюн’яйинуб дибисну гъузузра шуйзухьан . Эгер , шли-вуш му дюн’яйинубдиин гъубзру бин азуз , кІури гъабшиш , дугъазтІан узуз дициб бин хъа ижмиб азуз .
50003005	Йиз суннат бабкан духьну миржидпи йигъан гъапІнийи . Узу Израилин халкьдин арайиан вуйи Вениаминдин тухмиан вуза . Узу жугьдар вуйи абйир-бабарикан духьнайи марцци жугьуд вуза . Эгер Къанундихъди фици вува , кІури , гьерхруш , узу Къанун гьярф-гьярфди тамам апІру фарисей вуза .
50003006	Йиз хъачІаккувал Аллагьдихъ хъугърударихъ хъергуб вуйиз . Къанунди дюз кІурайиб вари тамам апІури гъахьунза , гьаддин гьякьнаан узук гьич саб тахсирра ктарзук .
50003007	Аммаки гьадмуган узу гъазанмиш дапІнайи вари хъуркьувалар Месигь бадали гьамус узхьан гьадахьу мисал апІураза .
50003008	Мидланра гъайри , йиз Агъа Месигь Иса аьгъю хьпан кьяляхъ вари имбуб гьич фукІа дарубси гьисаб апІураза . Думу бадали узу варибдихьан ярхла гъахьунза , гьаму дюн’яйиъ айиб вари гатІахьнайи чІюрхяртІан багьади дарзуз . Йиз мурад-метлеб , гьапІнура , Месигь агуб ва
50003009	узу Гьадгъахъди хьуб вуйиз . Сарун узу , Къанунди улупнайиб тамам апІидиза , кІури , жвуван жафайиинди Аллагьдин улихь гьякь хьуз хьибдизухьан кІури , гьаддихъ хъачІарккну имдарза . Месигьдихъ хъугъигантІан Аллагьдин улихь гьякь хьуз шлуб дар — узу гьаддихъ хъачІарккназа . Гьациб хъугъвал туврайирра Аллагь ву . Узуз ккуниб сабтІан дарзуз :
50003010	Иса Месигь аьгъю апІуб , яни Думу чІиви гъапІу кьудрат аьгъю апІуб . Узуз гьацира , Дугъан аьзабар пай апІуз ккундузуз ва , Гьадму гъачІибси дукІну ,
50003011	Гьадму чІиви гъахьиганси , узура чІиви хьидайкІан , кІури , миж кади гъузуз ккундузуз .
50003012	Узуз , узу гьадму метлебарихъна гъафунза , пуз , ккунди адарзуз . Аммаки Иса Месигьди узу , гьадму метлебнахъна гъюз кІури , кадагънайир ву .
50003013	Гъардшар , йиз улихь гьамциб къайда дебккназа : сарун гъапІу ляхнарикан фикир дарапІуб ва узуз айи вари кьувватниинди апІуз ккимбу ляхнарихъ хъюгъюб .
50003014	Гьаци апІувалин метлебра узу пешкеш рубкьуз лайикь хьувал вуйиз . Думу пешкеш — Иса Месигьдиланмина Аллагьди аьршариз дих дапІнайивал вуйиз .
50003015	Узуз учвкан фужар хъуркьнаш , гьаму узуси духьну ккундийзуз . Хъа эгер , саб фициб-вуш месэлайин гьякьнаан учву жараси фикир апІураш , Аллагьди гьадмура ачухъ апІидичвуз .
50003016	Фициб жюрейиинди вушра , гъачай , ухьу гьамусдиз хъуркьнайи хъуркьувалар , аьгъювалар гьисабназ гъадагъну , яшамиш шулахьа .
50003017	Гъардшар , жарадар гъярайиси , учвура йиз рякъди узухъди дуфну ккунду . Учу учвуз улупганси яшамиш шулайидариз фикир тувай .
50003018	Фицики , гизафдар , узу учвуз улихьна гъапиганси ( гьамусра улариин нивгъар алди хъана кІураза ) , Месигьдин хачран душмнарси яшамиш шула .
50003019	Дурарин аьхир аьжал хьибди , дурарин аллагь чпин фун ву ; чпиз нач дубхьну ккунибдиинди дурари фурсар апІури шулу . Дурари дюн’яйин ляхнарикантІан фикир апІури шулдар .
50003020	Хъа ихь ватан аьршариъ а . Гьадму ихь Ватандиан гъиди ухьу Уьрхру ихь Агъа Иса Месигь .
50003021	Дугъу , ихь зяиф , аьжал хъайи жанар дигиш дапІну , Чансиб нур тувру Бедендиз илтІикІиди . Дугъу ихь жанар вари дюн’я Чаз мютІюгъ апІуз гъиту кьувватниинди илтІикІуз гъитди .
50004001	Магьа гьаддиз , йиз ккуни ва дярякъди ктирсуз даршлу гъардшар , ккунидар , йиз шадвал ва гъалибвалин таж , Агъайихъди сатІиди , ижмиди дийигъну гъузай !
50004002	Узу Эводияйиканна Синтихияйикан ккун апІураза : Агъайин ччвур бадали албагну яшамиш йихьай !
50004003	Узу увканра , йиз дугъри вуйи Сизиг , ккун апІураза : миннат вуйиз , кюмек апІин гьадрариз , фицики дурар кьюридра Ужувлан хабар бадали , узухъди , Клементдихъди ва имбу йиз юлдшарихъди ( дурарин ччвурар Уьмрин китабдик ка ) , гъилихну .
50004004	Агъайихъди саб духьну , гьаммишан шадвал хъапІай ! Хъана кІураза : шадвал хъапІай .
50004005	Гъит варидариз ичв фурс ктрувал рябкъри . Агъа магьа багахь хьа !
50004006	Гьич сабдинна гъайгъушнаъ махьанай . Аммаки фицдар гьялариъ ашра , ккарагай , ккуниб ккун апІури , илтІикІай , ясана , чухсагъул кІури , илтІикІай , гъит ичв тІалабар Аллагьдиз аьгъю ишри .
50004007	Хъа Аллагьдихьан гъюрайи , гъавриъ ахъуз даршлу , заан вуйи мясляаьтну , ичв юкІвар ва фикрар Месигь Исайиъ уьрхиди .
50004008	Аьхирки , гъардшар , гьарган гьякь вуйибдикан , лайикь вуйибдикан , дюзваликан , марццибдикан , бегелмишубна гьяйранубдикан , намуслуваликан ва тярифариз лайикьубдикан фикир апІинай .
50004009	Узхъан гъудубгъуб , узхьан гъурубкьуб , узкан гъеебхьуб , узуъ гъябкъюб — вари тамам апІинай , ва гьадмуган мясляаьтнан булагъ вуйи Аллагь учвухъди хьиди .
50004010	Учву хъана йиз гъайгъушнаъ учІвну , узухъди илтІикІиган , узу йиз вари юкІв хъипну Агъайихъди сабси шадвали гъадагъунза . ИкибаштІан , учву гьаммишан йиз гъайгъушнаъ ачва , хъа гьамусдизкьан учвуз ичв гъайгъу узуз улупуз мумкинвал адайчвуз .
50004011	Узу мици , учвкан фу-вуш ккунди айивалиан кІурайиб дариз , фицики , узу фициб гьялнаъ ахънашра , узуз айибдиин разиди гъузуз гъудубгъунза .
50004012	Узуз , касибди вушра ва ацІну ашра , яшамиш хьуз аьгъязуз . Уз’ин вариб улубкьунзуин ва варибдихьна гьязурра вуза : тухъвалихьна ва гаш’валихьна , девлетлуварихьна ва касибвалихьна .
50004013	Узуз кьувват Туврайирин кюмекниинди вари шулзухьан .
50004014	Хъа вушра , узухъди йиз дердер учвура пай апІуб ужу гъапІунчва .
50004015	Учвуз аьгъячвуз , Филиппдин агьлар , узу Македонияйиан удучІвну , Ужувлан хабар рабгъуз хъюгъхъанмина , учвлан гъайри , Аллагьдихъ хъугърударин гьич саб жямяаьтди кюмек гъапІундарзуз .
50004016	Учву Фессалоникдиз кмидира швнубсабан йиз яшайишдиз кюмек хътапІури гъахьунчва .
50004017	Мици узу , учвхьан хъана гизаф пешкешар гъадагъурза , кІури , ваъ , хъа учвуз ичв пулилантина хъана гизаф хайир хьпан бадали апІурайиб вуйиз .
50004018	Хъа узуз вари гьубкІну азуз , гьамус узуз ккунибтІан гизафра кади азуз . Учву хътапІуб вари Эпофрадитди тувунзухьна , гьамус варибдихъди ацІназа . Ичв багъишар Аллагьдин хулаз гъабхи « ицци ниъ хъади убгрубси » , « кьабул шлу гъурбан , Аллагьдиз хуш вуйи гъурбанси » гьисаб апІуз шулу .
50004019	Ва йиз Аллагьдира Чан зурба вуйи девлетниинди , Месигь Исайилантина вари учвуз ккунди имбубдихьди артухъра кади ацІдичва .
50004020	Аьсрариан аьсрариз ихь Адашдин , Аллагьдин ад ибшри . Амин .
50004021	Месигьдианмина Аллагьдин гирами халкьдик кидикьнайи варидариз саламар йипай . Узухъди хъайи вари гъардшарира учвуз саламар хътаура .
50004022	Аллагьдин вари халкьди , иллагьки Римдин паччагьдин хулариъ гъуллугънаъ айидари , учвуз саламар хътаура .
50004023	Агъа Иса Месигьдин уж’вал , гъит , гьарган ичв рюгьнахъди ибшри !
51001001	Аллагьдин амриинди Месигь Исайин вакил Павелихьан ва Тимофей гъардшихьан
51001002	Колосс шагьриъ айи Месигьдихъди гьякь гъардшар вуйи Аллагьдин гирами халкьдиз — саламар . Адаш Аллагьдихьан учвуз уж’вал ва мясляаьт ибшри !
51001003	Учу гьаммишан учвхъан Аллагьдиз ккарагурайиган , ихь Агъа Иса Месигьдин Адашдиз баркалла кІурача .
51001004	Учуз Месигь Исайихъ ичв хъугъуваликан ва Аллагьдин вари гирами халкьдихьна вуйи ичв ккуниваликан деебхьначуз .
51001005	Учвуз аьршариъ ккилибгурайи умудну хъугъувал ва ккунивал арайиз хуру . Улихьди учвуз дидкан гьякьвалин гаф — Ужувлан хабар гъеебхьунчвуз .
51001006	Ужувлан хабар учвухьна гъафну . Учву , гьякьвали абцІнайи Аллагьдин уж’вал деебхьну , гъавриъ ахъунчву . Думу йигъхъанмина Ужувлан хабар , ичв арайиъси , вари дюн’яйиъ рабгъура ва диди чан бегьер хура .
51001007	Учвуз дидкан Эпафрасди гъапунчвуз . Эпафрас , ич масан гъуллугъчи , юкІв хъипну , учву бадали Месигьдин гъуллугънаъ айир ву .
51001008	Дугъу учвуз Рюгьну багъиш дапІнайи ичв масанваликан ктибтунчуз .
51001009	Магьа гьаддиз , учуз учвкан гъеебхьу йигъхъанмина , учвхъанди гьаммишан ккарагурача . Ккарагруган , Аллагьдин ният учвуз гьубкІну аьгъю хьуб ва Гирами Рюгьну туврайи гьарсаб фагьумлувалин учву гъаври ахъуб , ккун апІури шулча .
51001010	Учу гьацира , учву Агъайиз лайикьлуди яшамиш хьпан бадали , вари Гьадгъаз хуш вуйиси апІбан бадали , учву апІурайи гьарсаб ужувлан ляхниъ ужуб бегьер хьпан бадали ва учвуз Аллагьдикан аьгъюб артухътІан артухъ ибшри кІури , ккарагури шулча :
51001011	гъит , учву гьаци хьпан бадали , Чан зурбавалина кьудратну учвуз сабурна ижмивал туври ва вари терефарихъанди учву мюгькам апІри ;
51001012	гъит Адашдиз , Дугъу учвузра Чан гирами халкьдихъди сабси аквнан Паччагьлугъдиъ йишв улупбаз , шадди чухсагъул йипри .
51001013	Дугъу ухьу мучІушнан гьюкмиккан ккадаъну , Чан масан Балин Паччагьлугъдиз гьаъну .
51001014	Гьадгъу ухьуз , гунгьарилан хил алдабгъну , азадвал тувунхьуз .
51001015	Гьадгъу дярякърайи Аллагь рякъюри ачмиш гъапІунхьуз . Думу Сарпир ву . Думу арайиз гъабхи варибдин Зииналир ву .
51001016	Фицики завариъ ва жилариин алиб , рябкъюрайиб ва дярябкърайиб : Паччгьарин тахтар , агъаваликк ккайидар , гьякимар ва гьюкмар — вари Гьадгъу халкь гъапІну , арайиз гъабхиб вари Гьадгъулантина гъабхьну ва Гьадгъаз кІури айиб ву .
51001017	Думу фукІа-мукІа хьайиз Айир ву . Гьадгъаъ варибдин сабвал ва къайда гъабхьну .
51001018	Гьадму ву Бедендин кІул , яна Аллагьдихъ хъугърударин Аьхюр . Варибдин эвел — Гьадму ву . Варибдиъ сарпирди хьпан бадали , гъачІидарикан чІиви гъахьи Сарпир Гьадму ву ,
51001019	фицики Аллагьдиз , вари тамамвал Гьадгъаъ ади хьуб ккун гъабхьну .
51001020	Дугъу , хачриин Чан аьжалилантина вари жилинубдихъди ва аьршаринубдихъди мясляаьт йибтІну , Чалантина Аллагьдихъди аьлакьайиъ тІаъну .
51001021	Ичв чІуру ляхнариланмина ухди гъярхьрайидар ва ул’ан идитнайидар ,
51001022	гьамус Дугъу учву , жилиин гъабхьи Чан бедендилантина , Чан аьжалилантина учву Аллагьдин улихь гирамиди , тахсир ктарди , марцциди дерккбан бадали , Аллагьдихъди албагунчву .
51001023	Учву мици , хъугъувалин ижми ва мюгькам бинайиин дугъужвну ва Ужувлан хабарну учвуз бахш дапІнайи умуднахъ хъади гъузиш , хьидичва . Думу Ужувлан хабарнакан учвуз гъеебхьунчвуз — аьршарин кІанакк вари халкь дапІнайибдиз дидкан хабар дебккна , ва узу , Павел , гьаддин гъайгъушнаъ айир вуза .
51001024	Гьамус узу учву бадали аьзабарикк ккуркьбиин шад вуза . Узу Месигьдин Беден бадали кьадар адру аьзабар аьгь апІурайир вуза . Дугъан думу Беден — Чахъ хъугърудар ву .
51001025	Аллагьдин ният тамам апІбан бадали , узу думу хъугърударин гъуллугънаъ гъахьунза . Узуз Аллагьдин гафнакан гьубкІну учвуз хабар дебккуз амур дапІназуз .
51001026	Думу Гаф агъзрар йисариъ вари насларихьан жиниди дюбхнайиб вуйи . Хъа гьамус думу Дугъан гирами халкьдиз ачмиш дапІна .
51001027	Аллагьди думу сирнан вари хазна ва ад Аллагь аьгъдру халкьариз улупуз кІури ачмиш гъапІну . Дидин сир Месигь ухьуъ яшамиш хьувалиъ а . Месигь ихь гъюз ккайи адлувалин умуд ву .
51001028	Ари Гьадгъукан учвуз , Аллагьдин улихь Месигьдихъди гьуркІну дугъужвуз шлуси , учхьан удубкьру фагьумлувалиинди , насигьят туври , аьгъювалар улупури , хабар дебккрача .
51001029	Гьациб метлеб бадали узу , узуъ бегьемди артмиш шулайи Месигьди тувнайи кьувватниинди дяви гъабхури , жафа зигураза .
51002001	Узу учвхъанди , Лаодикияйин хъугърударихъанди ва узу чпин улариз рякъюзкьан дяряркъдарихъанди фициб ижми дяви гъабхураш , учвуз аьгъяди ккундузуз .
51002002	Йиз метлеб ичв юкІвариъ масанвалин сатІивал ва кІубанвал тІапІуб вуйиз . Масанвалин сатІивал ва кІубанвал аш , учвуз Аллагьдин сир , яна Месигьдикан вуйи аьгъюваларин гьубкІу девлет хьибдичвуз .
51002003	Хъа вари аькьюллувалин ва фагьмин девлетар Месигьдиъ а .
51002004	Узу учвуз му , гьич сарира уччву гафариинди учву ичв рякълан алдауз гъидритуз , кІурайиб вуйиз .
51002005	Бедендиинди учвухъди хътаршра , рюгьниинди учвухъди хъаза ва , Месигьдихъди ичв албагувал ва хъугъувал узуз рябкъруган , шад шулуза .
51002006	Гьаци вуйиган , эгер учву Месигь Иса ичв Агъади кьабул гъапІнуш , Гьадгъахъди сатІиди яшамиш йихьай .
51002007	Гьадгъаъ ччивар деетай , жвуван уьмур Гьадгъахъди хъапІай , учву айи хъугъвалиъ мюгькам йихьай ва учвуз гъапІу ужувлан гъадри кади гъузай .
51002008	Лигайгьа , гьич сарира , Месигьдихьан ваъ , хъа адмийирин аьдатарихьан ва гьаму дюн’яйин кьудратарихьан гъюру ичІи ва кучІлин фикрари учву чпин чулиинди дисуз мигъитанай .
51002009	Гьаз гъапиш вари Аллагьдин тамамвал Гьадгъаъ рябкъюри а .
51002010	Учвузра тамамвал гьякимарин ва гьюкмарин КІул вуйи Гьадгъаъди дурубкьначвуз .
51002011	Гунагьнан хасият учвлан , палатси , уьлчІюбгъю Месигьди ичв суннат Чаъ гъапІну . Думу адмийин хилари апІурайибсиб суннат дар .
51002012	Учву штуан хьувал учву Гьадгъахъди накьвдиъ иву мисал ву . Думу чІиви гъапІу Аллагьдин кьувватнахъ хъугъували Дугъахъди учвура чІиви гъапІунчву .
51002013	Ухди учву , ичв гунгьариз ва суннат дапІну адрувализ дилигну , дийихнайидар , Аллагьдин халкьдик кахьри адайчва . Хъа гьамус Аллагьди учву Гьадгъахъди уьмрихьна кьяляхъ хътаъну . Дугъу ихь вари тахсрарилан хил алдабгъну .
51002014	Дугъу ухьуз къаршу вуйи къайдйир кайи китаб , хачрак кьумарихьди кабсну , жвартІ гъапІну .
51002015	Гьамци Думу , гьякимарихьан гьюкум , яракь тадабгъну , варидарин улихь беябур дапІну , дурариин Чан хачрахьди гъалиб гъахьну .
51002016	Гьаци вуйиган , гъит , гьич сарира учву ипІрубдиз ва убхърубдиз тягьнийир дириври ва учвхьан , машкврар , ваз цІийи алаувалар ва султ йигъар къайд апІури гъахьунчва , кІури , гьедрерхри .
51002017	Фицики му вари гъюз ккимбубдин гъарантутІан дар , хъа улариз рябкъювал Месигь ву !
51002018	МютІюгълуди хьуз ккунидари , малайикариз икрам апІрудари учвук тахсир кипруси мапІанай . Дурар чпин гьугъужвувалариъ ахьна . Давди , чпин фагьмиин элеъну , фурс апІура — думу гьаму дюн’яйинуб ву !
51002019	Аллагьдин ниятниинди вари беден аьхю хьпан бадали , табар-дюгьберихьди думу либхуз ва сатІи апІуз гъитрайиб — КІул ву . Сарун дицдар адмийирин КІулихъди аьлакьа имдар .
51002020	Учву , Месигьдихъди дукІнайидар , му дюн’яйин кьудратарихьан азад вуйиган , дюн’яйиндариси , гьамци кІури , къайдйир гьаз уьрхюрачва :
51002021	« Мидик мукуркьан ! » , « Мунуб мипІан ! » , « Гьамунубдик мукучан ! »
51002022	Гьаму вари гъадагъа дапІнайиб ишлетмиш апІруган , жвартІ шлу мутмйирикан къайдйирна аьдатар арайиз дуфнадарин ?
51002023	Диндин аьдатариз мютІюгъваликан , жвув гьадатІуваликан , бедендиз ккуниб дарапІуваликан кІуру гьамцдар къайдйир , зиълан гъилигган , фагьумлударси рякъюру . Амма дурари бедендин тямягьариз къаршу дийигъуз кюмек апІдар !
51003001	Аллагьди учву Месигьдихъди чІиви дапІнайиган , Аллагьдин арччул хилихъинди деънайи Месигьдихьинди , заваринубдихьна , ял апІинай .
51003002	Заваринубдикан фикрар апІинай , хъа му дюн’яйинубдикан — ваъ .
51003003	Фицики учву дийихначва , хъа ичв уьмур , Месигьдихъди сабси , Аллагьдиъ жиниди а .
51003004	Ичв уьмур — Гьадму Иса ву . Думу гъафиган , учвура Дугъахъди адлуди гъидичва .
51003005	Гьаддиз , учву гьаму дюн’яйихьан дибиснайи учвуъ айиб вари : кьяппавал , чиркинвал , ктирсуз даршлу тямягьяр , асккан тямягьяр , кьискьисвал — гатІахьай . Мицдар тІулар идолариз икрам апІувал ву .
51003006	Вари гьамцдар тІулари чпиина Аллагьдин хъял зигура .
51003007	Улихьди , гьаци яшамиш шлуган , учвура гьацдар вуйчва .
51003008	Хъа гьамус думу вари : хъял , гъизгъинвал , даккнивал , люкьнар , лайикьсуз гафар — гатІахьай !
51003009	Чиб-чпиз кучІлар мапІанай , фицики учв’лан ичв йирсивал илдипунчва .
51003010	Учву ГъапІуриз ухшар айи , Аллагьдин гьякьвал аьгъяди , цІийитІан цІийи алапІурайи адмивалин цІийи халиъ учІвначва .
51003011	Гьаци гъахьиган , грекна жугьуд миллетдин , суннат дапІнайиринна адрурин , варваринна скифдин , лукІранна азад вуйирин арайиъ фаркьвал адар . Месигь вариб ву , ва варибдиъ айир Гьадму ву !
51003012	Гьаддиз , Аллагьдин кадагънайи гирами ва масан вуйидариз лайикь вуйиси , учвура рягьимлувалин , язухъ зигувалин , юкІв айивалин , гъянивалин ва сабурлувалин палтар алахьай .
51003013	Эгер учвуз сар-сарикан гиран каш , сабурлуди аьгь апІури гъузай ва Агъайи учвлан хил алдабгъиганси , учвура хил алдабгъури йихьай !
51003014	Хъа гьацдар палтарин зиълан масанвалиндар алахьай . Фицики масанвали варибдикан тамам вуйи сатІивал апІуру .
51003015	Гъит , Месигьдин мясляаьтну ичв юкІвариз рякъ улупри , фицики Аллагьди учвуз дих гъапІунчвуз ва саб Бедендик , мясляаьт бадали , ктикьунчву . Гьаци апІузди баркаллагь кІури йихьай !
51003016	Гъит , учвуъ Месигьдин гаф булди яшамиш ибшри . Хъа гьадмуган учвхьан вари фагьум хъади чиб-чпиз аьгъювалар улупуз ва насигьятар тувуз хьибдичвухьан ва , рюгь баркаллагьну абцІну , Аллагьдиз юкІв абцІнайивалин Аллагьдиз мяълийир , тярифнан ва рюгьнан мяълийир апІуз хьибдичвухьан .
51003017	Вари ичв улхбарра , ичв ляхнарра Гьадгъулантина , Адаш Аллагьдиз чухсагъул кІури , Агъа Иса бадали апІинай .
51003018	Хпар , ичв жилариз мютІюгъ йихьай , му Агъайин улихь ичв буржи ву .
51003019	Жилар , ичв хпар ккун апІинай ва дурариз писдар махьанай .
51003020	БицІидар , варибдиъ ичв абйир-бабарихъ хъпехъури гъузай , фицики учву гьаци апІувал Агъайиз ккуниб ву .
51003021	Адашар , ичв бицІидарик хъял капІри махьанай , даршиш дурар аьжуз юкІвар айидар хьиди .
51003022	ЛукІар , ичв жилин агъйирихъ варибдиъ , кьюб маш гъяйидарси имбударин улхьан ваъ , хъа марцци кІваан ва Агъайин улихь гучІ кайивалиан хъпехъури апІинай .
51003023	Учву фу апІури гъахьишра , вари ичв марцци кІваан , адмийиризси ваъ , хъа Агъайиз апІурайиси , апІинай .
51003024	Фицики , Агъайи пешкешди ирс тувруб учвуз аьгъячвуз . Учву Агъа Месигьдин гъуллугънаъ ачва .
51003025	Хъа шли чІурувал апІуруш , дугъаз , гъапІу чІурувализ дилигну , тувди . Аллагьдин улихь вари саб ву .
51004001	Учвура , агъйир , лукІарихъди дугъриди ва намуслуди гъузай . КІваинди гъибтай , ичв Агъара завариин ал .
51004002	Гьаммишан ккарагури йихьай , ккарагруган , кІубанди йихьай ва чухсагъул кІури йихьай !
51004003	Гьацира , Аллагьди учуз Месигьдин сирнакан гаф рабгъбан урчІар арццбан бадали , учхъанди ккарагай . Гьадму сир ктибтруган , узу зунжрариъ аза .
51004004	Узуз дидкан аьгъювалар , узхьан удубкьрубкьан ужуди , ачухъди ва тамамди улупбан бадали , узхъанди ккарагай .
51004005	Жарадарихъди фагьумлуди гъузай , гьубкьу жюрейин мумкинвал ишлетмиш апІинай .
51004006	Гъит , ичв сюгьбатар гьаммишан кабалгрудар ва фагьумлудар ишри ва , гъит , гьардиз лазим вуйи жаваб бихъри .
51004007	Узкан вари хабрар Тихикди пидичвуз . Думу ихтибар али гъуллугъчи , узухъди Агъа бадали лихурайи йиз ккуни гъардаш вуйиз .
51004008	Узу думу учвухьна , ич ляхнарин хабрар кидитну , ичв юкІвар шад апІуз , гьаъраза .
51004009	Узу дугъахъди дугъри ва ккуни вуйи гъардаш Онесимра гьаъраза — думу ичвдарикан сар ву . Дурари учвуз , гьамшваъ шулайи варибдикан ктибтидичвуз .
51004010	Учвуз узухъди дустагъдиъ айи йиз юлдаш Аристархди , Варнавайин халуйин бай Маркди саламар хътаура . Дугъкан учвухьна тІалаб дурубкьначвухьна : эгер думу учвухьна гъафиш , думу кьабул апІуб ккун апІурача .
51004011	Учвуз гьацира саламар хътаура Юстус кІуру лакІам хъайи Исайи . Аллагьдин Паччагьлугъ бадали жафа зигурайи жугьдарикан гьадрартІан хътарзухъ . Дурар узуз аьхю кюмек вузуз .
51004012	Ичвдарикан саламар Месигь Исайин гъуллугънаъ айи Эпафрасди хътаура . Думу гьарган учвхъанди , учву тамамвалинна дугъривалин мюгькамвалиинди Аллагьдин ниятнахъ хъпехъури гъузри кІури , ижмиди ккарагура .
51004013	Думу учвхъанди ва Иерапольна Лаодикия шагьрарин хъугърударихъанди , гьяйиф дарди , аьхю жафайиинди лихбан узу шагьид вуза .
51004014	Учвуз ихь ккуни духтир Лукайи ва Демасди саламар хътаура .
51004015	Лаодикияйиъ айи гъардшариз , гьацира Нимфандиз ва дугъан хулаъ уч шлу хъугърудариз саламар йипай .
51004016	Му кагъаз учвухь гъурхиган , Лаодикияйин хъугърударизра урхуз шлуганси апІинай . Хъа учву Лаодикияйиан вуйи кагъаз урхай .
51004017	Ва Архипдиз йипай : « Лиг , увуз Агъайихьан гъабхьи гъуллугъ тамам апІури гъуз ! »
51004018	Йиз хусуси хил’инди бикІураза : Павелихьан саламар . Йиз зунжрарикан кІваинди гъибтай . Гъит учвухъди Аллагьдин уж’вал ибшри !
52001001	Павелихьан , Силвандихьан ва Тимофейихьан — Фессалоникдиъ айи Адаш Аллагьдин ва Агъа Иса Месигьдин хъугърудариз . Уж’вал учвуз ва мясляаьт !
52001002	Учу ич ккарагбариъ , учву кІваин апІури , учвуз гъапІубдиз Аллагьдиз гьаммишан чухсагъул кІурача .
52001003	Учу ихь Адаш Аллагьдин улихь ичв ляхнариинди вуйи хъугъвал , юкІв абцІну зигру масанвалин жафа , ихь Агъа Иса Месигьдихъ хъугъувалиин ичв мюгькамди дийигънайивал гьаммишан кІваинди гъибтрача .
52001004	Учуз аьгъячуз , гъардшар , учву Аллагьдиз ккунду , Гьадгъу учву ктагъну ,
52001005	гьаз гъапиш , учу учвуз гъабхи Ужувлан хабар неинки гафариинди , хъа гьацира аьхю кьувват , Гирами Рюгь хъади вуйи ва думу гьякь вуйивал улупру лап дерин хъугъувал вуйи . Учвуз аьгъячвуз , учу учвухъди хьайиган фициб саягъниинди учу яшамиш гъахьнуш . Гьаци хьувал учвуз ужувлаз вуйи ,
52001006	ва учву учуна Агъайи апІруб апІури гъахьнийчва . Учву Ужувлан хабар , зурба аьзаб-аьзиятназ дилигди , Гирами Рюгьну туву шадвалиинди кьабул гъапІнийчва .
52001007	Гьаддиз учву Македонияйиъна Ахаяйиъ айи вари хъугърудариз мисал вуди гъахьунчва .
52001008	Гьамус учвлантина Агъайин гаф неинки Македонияйиъна Ахаяйиъ рабгъура , хъа гьацира — Аллагьдихъ учву хъугъра , кІуру хабар варишвариз дубшна . Ва сарун дидкан фукІара пуб учуз алабхъурадар .
52001009	Учу наанди гъушишра , варишвариъ , учву учу фици кьабул гъапІнуш , гьаддикан ктибтури шулчуз . Дурари хъана , чІиви ва гьякь вуйи Аллагьдин гъуллугънаъ хьпан бадали , учву фици идоларихьан Гьадму Аллагьдихъна гъафнуш , ктибтури шулчуз .
52001010	Дурари гьацира Аллагьди чІиви гъапІу Чан Бализ — гьамус гъюз ккайи Суддин хъялнаккан ккадаъру Исайиз , аьршариан Думу гъяйиз , учву ккилигури гъузну ккуниваликан ктибтури шулчуз .
52002001	Учвуз аьгъячвуз , аьхир , гъардшар , учу учвухьна гъювал дав ляхин гъабхьундайи ,
52002002	аммаки Филипдиъ , учвуз аьгъюганси , аьзабар ва ужуз апІувалар алахьунчуин . Хъа учу ихь Аллагьдин кюмекниинди , учуз писди къаршу удучІвувалариз дилигди , учвуз дирбашди ва ачухъди Ужувлан хабарнакан ктибтнийча .
52002003	Учу учвуз улупу аьгъювалар ич улдугнайиваларин бинайиин алидар я чІуру ниятназ апІурайидар , я кучІлар айидар дар .
52002004	Аллагьди , учу лайикь вуди гьисаб дапІну , Чан Ужувлан хабар ич хилиъ ивнийи . Учу гьаци , адмийириз ккун ишри , кІури гъапІундарча , ваъ , хъа — ихь юкІвар ахтармиш апІру сар Аллагь бадали .
52002005	Учвуз аьгъюганси , учу гьич саб ражнукьан уччвудар гафар гъапІундарча , ва ич хайирназ гьич саб аьмал гъапІундарча — мидин шагьид Аллагь ву ! —
52002006	ясана адмийирин ад гъазанмиш апІуз шерик гъахьундарча — я учвухь , я жарадарихь .
52002007	Учу Месигьдин вакилар вуди хьпаз лигну , учхьан учву ишлемиш апІуз шуйчухьан . Хъа учу учв’ин гъагъ илипундарча ва ичв арайиъ бицІидар хъайи дадаси гъахьунча .
52002008	ЮкІвар ачухъди , шадвалиинди ичв хилариъ неинки Ужувлан хабар , хъа гьацира ич уьмрарра ивнийча . Магьа гьамкьан учву учуз ккун гъахьунчуз !
52002009	Ичв кІваин илмийичвки , гъардшар , уч’ин алахьу гъагъишнар ва ич аман-иман адатІру жафйир . Учу Аллагьдихьан Ужувлан хабарнакан учвуз ктибтруган , учв’кан гьич сариинра гъагъ илилипбан бадали , йишв-йигъ лихури гъахьунча .
52002010	Учву хъугърудар гъахьиган , учу фици марцциди , гьякьлуди ва тахсир ктарди учвухъди гъахьнуш , учвура Аллагьдихъди шагьидар гъахьунчва .
52002011	Учвуз аьгъюганси , адаш чан балихъди фици шулуш , учура учвухъди гьаруридихъди гьаци гъахьунча :
52002012	ичв уьмур Чан Паччагьлугъдиз ва аднахьна дих апІурайи Аллагьдиз лайикьлуб хьпан бадали , учу учвуз дих апІури гъахьунча , ял апІури гъахьунча ва насигьятар туври гъахьунча .
52002013	Хъана учу Аллагьдиз зат сикин дарди баркаллагь кІурача , гьаз гъапиш учву учкан гъеебхьу Аллагьдин Гаф гьаци , адмийин гафарси ваъ , хъа дугъридан гьякь Аллагьдин гафси ва учвуъ , хъугърудариъ , ляхин гъабхурайи кьувватси кьабул гъапІунчва .
52002014	Учву , гъардшар , Месигь Исайихъди саб духьнайи Ягьудияйиъ айи Аллагьдин хъугърудариз ухшар духьначва : учвуз ичв адмийирихьан бегьем учІврушин кубкьунчвуз , дурариз чпин адмийирихьан — жугьдарихьан кубкьубси .
52002015	Дурар , пайгъамбрар йивну йихруси , Агъа Иса дукІну , ухьухъ хъергна . Дурарин ляхнар Аллагьдиз кьабулди дар , ва дурар вари адмийирин душмнариз илтІикІура .
52002016	Дурари ухьуз хабарнакан жугьуд дарудариз ктибтуз гъадагъа апІура . Вари гьамцдар ляхнариинди дурари чпин гунгьарин гъагъ артухъ апІура . Хъа Аллагьдин хъял дурариин сабан ва гьаммишандиз алабхъиди !
52002017	Гъардшар , учу учвхьан сабан цІиб вахтназтІан жара гъахьундайча , думура — бедендиинди , хъа юкІвариинди — ваъ , гьамус учву рякъюз гизаф тямягь хъайич .
52002018	Ав , фу дапІнура учвухьна гъюз гизаф ккун гъабхьунчуз . Дугъриданна узу , Павели , гьаци апІуз гизаф ражари хъюгъюнза , хъа ШейтІни гъитри гъабхьундар .
52002019	Учву дарди , сарун фужар шул ич миж кайидар , ич шадвал алидар , ич адлувалин заанвал хьайидар . Учв’инди учу ихь Агъа Исайин улихь , Думу кьяляхъ гъафиган , фурслу хьидича ? !
52002020	Фицики ич адлувал ва шадвал , иллагьки , учву вучва !
52003001	Ва гьаддиз , сарун учхьан учву дарди гъузуз даршлуган , Афинайиъ учу ялгъузди гъузуз кьаст гъапІунча .
52003002	Хъа ихь гъардаш Месигьдикан Ужувлан хабар рабгъру Аллагьдин гъуллугъчи Тимофей учвухьна гьаъдича . Дугъу учвуз читин хьибган , кюмек апІиди , ккарцциди ва ичв хъугъувал мюгькам апІиди . Учвузра аьгъячвуз гьацдар аьзабар ухь’ин алахьруб .
52003003	
52003004	Гьеле учу учвухъди хъайигантІан ухь’ин аьзабар улукьрубдикан кІури гъахьунча . Учвуз аьгъюганси , гьаци хьузра гъабхьну .
52003005	Ва гьаддиз узхьан сарун , ккилигури , аьгь апІуз шули амдруган , ичв хъугъуваликан аьгъю апІуз Тимофей гьаунза . Алдатмиш духьну , учву рякълан улдугнийкІан кІури , ва ич жафйир дав гъахьнукІан кІури , гучІури гъабхьунзуз .
52003006	Амма учвхьан кьяляхъ гъафи Тимофейи ичв хъугъуваликан ва масанваликан , учву учу ич ужудар ляхнариинди кІваин уьрхюрайиваликан ва ич учву рякъюз юкІв хъайиси , ичв учу рякъюзра юкІв хъимбуваликан ужудар хабрар гъахну .
52003007	Гьаддиз , гъардшар , вари гьаму бедбахтвалариъ ва гьергувалариъ айи учу ичв хъугъували ккарцури гъахьну .
52003008	Учву ижмиди Агъайихъди хъайивали учура уьмриъ шад апІуру .
52003009	Ихь Аллагьдин улихь учву учуз туву му шадвалин гьякьнаан Аллагьдиз фициб чухсагъул кІуру ? !
52003010	Аллагьди учву рякъюз мумкинвал туври кІури ва ичв хъугъувалиъ учвуз гьудрубкІрубдин кюмек ибшри кІури , эргвал аьгъдарди , учу йишв ва йигъ ккарагурача .
52003011	Гъит Чав Аллагьди , ихь Адашди , ва ихь Агъа Исайи ич рякъ учвухьна гьапІри ,
52003012	хъа ичв чиб-чпихьна ва жарадарихьна вуйи масанвал , ич учвухьна айи масанвалси , Агъайи гьубкІну ва артухъра кади туври .
52003013	Ва гъит Гьадгъу учву , ихь Агъа Иса Чан вари гирами халкьра хъади гъюру Йигъ гъяйизкьан , ихь Аллагьдин ва Адашдин улихь марцциди гъузбан бадали , гирамивали ацІнайи ичв юкІвар мюгькам апІри . Амин .
52004001	Аьхиринишв’ин гъардшар , учу учвуз Аллагьдиз ккунидарси яшамиш хьуз улупганси , гьамусдихъантинара гьаци яшамиш хьуб учвкан Агъа Исайин ччвурнахъан ккун апІурача . Учву гьамустІанра гьаци яшамиш шули ачва , хъа вушра , хъана артухъ ужуйи яшамиш хьуз чалишмиш йихьай .
52004002	Учу учвуз Агъа Исайин гьюкмиинди фицдар насигьятар тувнийиш , гьархнадарчвуз .
52004003	Аллагьдин ният учву Чаз бахш хьувал ва кьяппавалихьан гьудучІвуб ву .
52004004	Гъит гьарсари , гирами ва марцц шлуси , чан жандин эйвал апІри ,
52004005	хъа , Аллагь аьгъдру аллагьсузарси , тямягьярин цІа кабхъну даришри .
52004006	Гьацдар тямягьяриъ ахъуз ва гъардшин ихтиярариин лик иливуз гьич фикиркьан мапІанай , гьаз гъапиш , учу улихьна гъаписи ва учвкан ижмиди ккун гъапІганси , вари гьацдар ляхнариз Агъайи жаза гьадабтІиди .
52004007	Аллагьди ухьуз чиркинвалиъ яшамиш хьуз ваъ , хъа гирамивалиъ гъузуз дих апІура .
52004008	Гьаци вуйиган , шли му тина апІураш , дугъу адми тина апІурадар , хъа Чан Гирами Рюгь учвуз туврайи Аллагь тина апІура .
52004009	Гъардшарихьна вуйи масанваликан бикІуб думукьан лазим вуди гьисаб апІурадарча , фицики Чав , Аллагьди , учву чиб-чпи ккун апІуз улупунчвуз .
52004010	Хъа учву Македонияйиъ айи вари гъардшарихьна гьаци хьузра шулачва . Гъардшар , учвуз миннат апІураза , имбубтІан артухъ чиб-чпи ккун апІинай
52004011	ва , гизафна-гизафси , архаинди яшамиш хьуз чара абгай . Жарадари ичв гьюрмат уьбхбан ва ичвра сабдиъра ул ади дархьбан бадали , гъит гьарсари чан ляхин апІри ва уьмриз уьлин кьацІ гьарди , учу учвуз мугагьназ гъапиганси , чан хилариинди гъазанмиш апІри .
52004012	
52004013	Гъардшар , учуз учву гъийихдарикан фукІа-мукІа аьгъдарди гъитуз ккундарчуз . Сабдикра миж кимдру имбу адмийириси , дурарин дердер мизиганай .
52004014	Эгер ухьу , Иса , дукІну , чІиви хьувалихъ хъугъраш , ухьу гьацира Исайихъ хъугъну гъакІидар Аллагьди аьршариз Гьадгъахьна хъади гъягърувалихъ хъугърахьа .
52004015	Учу учвуз Агъайин гафариинди кІурача : Агъа гъяйиз , ухькан чІивиди гъуздар дийихнайидарин улихь гьучІвидар ,
52004016	гьаз гъапиш , хабар утІубччвган , аьхю малайикдин дих утІубччвган , Аллагьдин зурна гъарабхган , Агъа Учв завариан гъиди ва сифте , Месигьдихъ хъугъну , гъийихдар чІиви хьиди ,
52004017	хъасин ухьу , чІивиди гъузнайидар , гьадрарихъди сатІиди дифариинди Агъа рякъюз гъахиди ва гьаци гьаммишандиз Агъайихъди гъуздихьа .
52004018	Гьаци вуйиган , гьамцдар гафариинди чиб-чпик юкІв капІри гъузай .
52005001	Фуну вахтари ва фуну йигъан Думу гъюруш , гъардшар , учвуз дидкан бикІуб лазим дар .
52005002	Учвуз лап ужуйи аьгъячвуз Агъайин Йигъ , йишвну тІафалси , кІваин алдруган , гъюру .
52005003	Адмийири : « Варишвариъ мясляаьт а ва гьич саб жюрейинра хатІа имдар ! » — пуз хъюгъиган , бицІир кайи дишагьли сабпну бицІир апІуз иццрушну гъадагърубси , гьадмуган дурариина аьжал гъядябхъиди , ва дурарихьан гьергбиинди чпи уьрхюз хьибдар !
52005004	Хъа учву , гъардшар , мучІушнаъ адарчва , ва гьадму Йигъандин аквну , тІафлиси , мюгьтал апІидарчву .
52005005	Фицики учву вари аквнан ва йигъандин веледар вучва . Ухьу мучІушнакна йишвак кахьрадархьа .
52005006	Гьаддиз , имбударси , даахну гъуздархьа ! Ачухъ фагьум ади ва кІубанди гъуздихьа !
52005007	Йишвну нивкІу улар удутІнайидар ахури шулу , хъа пиянискийир ярхи йишвди убхъури шулу , аьхир .
52005008	Хъа ухьу , йигъан аквнак кахьрайидар , ачухъ фагьум ади хьидихьа ва хъугъвалинна масанвалин халариъ учІвдихьа , кІул’ин ухьу уьрхру пІапІах улубкІидихьа !
52005009	Гьаз гъапиш Аллагьди ухьуз Чан хъял улупнадар , хъа , ихь Агъа Иса Месигьдиланмина вуйи ухьу уьрхювал улупна .
52005010	Гьаддиз ухьу дийихну ашра , адаршра , ухьу гьаммишан Гьадгъахъди хьуз кІури , Думу ухьхъанди гъакІну .
52005011	Гьаци вуйиган , чиб-чпик юкІв капІри йихьай ва чиб-чпиз хил туври апІинай — му учву апІурачва .
52005012	Учвкан ккун апІурача , гъардшар , учву Агъайихъ хъаърайидариз ва , гьарсаб улупури , кІваантІан жафа зигурайидариз артухъ гьюрмат апІури йихьай .
52005013	Дурари апІурайи ляхниз дилигну , дурариз аьхю масанвалиинди гьюрмат апІинай . Чиб-чпихъди мясляаьтниинди гъузай .
52005014	Гъардшар , учвкан ккун апІурача : ляхин апІуз даккнидарин кІулиъ аькьюл апІай , кагьлидариъ кІубанвал тІапІай , зяифдариз гъюн ккивай , варидарихъди сабурлу йихьай .
52005015	Лигайгьа , ичв арайиъ гьич сарира чІурувализ чІуру жаваб тутруври . Гьаммишан , чиб-чпихьна шлуси , варидариз ужувлиинди йихьай .
52005016	Гьаммишан шадвалиъ гъузай ,
52005017	зат сикин дарди ккарагури йихьай ,
52005018	варибдиз чухсагъул йипай — магьа учвуз , Месигь Исайихъ хъугърудариз вуйи Аллагьдин ният .
52005019	Рюгь мукутІуршванай ,
52005020	пайгъамбарвалин гафар тина магьадаанай ,
52005021	хъа вари ахтармиш апІури , ужувлан тереф дибисну , гъузай ,
52005022	жюрбежюр писваларихьан ярхла йихьай !
52005023	Гъит мясляаьтнан Аллагьди Чав учву гьуркІну гирами апІри . Ва гъит вари учвуъ : рюгьра , юкІвра , жанра — ихь Агъа Иса Месигь гъюру гьадму Йигъаз саб зиян ктарди уьрхри .
52005024	Учвуз дих АпІурайир аьгьтлу ву , ва Гьадгъу му тамамра апІиди !
52005025	Гъардшар , учхъанра ккарагай !
52005026	Вари гъардшариз гирамивалин мак апІбиинди салам тувай .
52005027	Агъайин ччвурнахъан миннат апІураза , гьаму кагъаз вари гъардшариз урхай .
52005028	Ихь Агъа Иса Месигьдин уж’вал учвухъди ибшри !
53001001	Павелихьан , Силвандихьан ва Тимофейихьан — Фессалоникдиъ айи Адаш Аллагьдин ва Агъа Иса Месигьдин хъугърудариз .
53001002	Уж’вал ва мясляаьт ибшричвуз Аллагьдихьан , ихь Адашдихьан ва Агъа Иса Месигьдихьан !
53001003	Вари учвуз гъапІубдиз учу гьаммишан Аллагьдиз баркаллагь дупну ккунду , гъардшар . Му гьякь ву , гьаз гъапиш ичв хъугъувал кьадар адрубкьан аьхю шула ва учвкан гьарсари вари ккун апІурайи ва чиб-чпи ккун апІурайи масанвал айибтІан артухъ шула .
53001004	Гьаддиз Аллагьдин жара хъугърудариз , учву вари гьаму хъергувалариъна аьзабариъ аьгь апІури арайиз хурайи ва мюгькам апІурайи хъугъувал улупури , ичв тярифар апІури шулча .
53001005	Варибди Аллагьдин Суддин дюзваликан шагьидвал апІура ва учвура Аллагьдин Паччагьлугъдиз лайикь хьиди , гьадму бадали учву аьзабарра аьгь гъапІунчва .
53001006	Учв’ин аьзабар илирчу тахсиркрариз Аллагьди бедбахтвалар тувди — мура гьякь ву .
53001007	Учву гьаму ражари аьзабариъ ачва , хъа Агъа Иса аьршариан цІиъди Чан зурба гьунар кайи малайикарра хъади гъафи гьадму Йигъан , учухъди сатІиди учвузра рягьятвал тувди .
53001008	Аллагь кьабул дарапІдариз ва Ихь Агъа Исайикан вуйи Ужувлан хабарназ мютІюгъ дархьидариз жаза хибди .
53001009	Дурариз гьадабтІру жаза гьаргандин аьжал хьибди : Иса Чан адмийирин арайиъ адлу хьпан бадали ва Чахъ хъугъдарин арайиъ за хьпан бадали гъафиган , Дугъан аднан ва кьувватнан нурнахьан , Агъайин багхьан гьацдар ярхла апІиди . Исайин адмийирин арайиъ учвура хьидичва , гьаз гъапиш учву ич шагьидвалихъ хъугъунчва .
53001010	
53001011	Гьаддиз Аллагьди Чан дих апІбаз учву лайикь хьпан бадали ва Чан кьувватниинди вари ичв ужудар ниятар ва хъугъувалин ляхнар тамам апІбан бадали , учу учвхъанди гьаммишан ккарагурира шулча .
53001012	Гьадмуган , учву кюмек духьну , ихь Агъа Исайин ччвур адлу хьибди , хъа ихь Аллагьдин ужувлиинди ва Агъа Иса Месигьдиинди Дугъу учву адлу апІиди .
53002001	Хъа гьамус ихь Агъа Иса Месигь кьяляхъ гъюбкан ва Дугъу ухьу фици сатІи апІуруш гьаддикан . Учу учвкан , гъардшар , ичв кІулар дудругуб , ва , я пайгъамбарваларихьан , я ачмиш апІуваларихьан , я кагъзарихьан , гъеле думу кагъзар учхьан вуйидар ву кІури , эгер дурариъ Агъайин Йигъ сарун гъабхьну кІури дибикІну ади гъабшишра , улдудугувалиъ адрахъуб ккун апІурача .
53002002	
53002003	Гьич сарихьдира учву алдатмиш апІуз мигъитанай — гьич саб жюрейииндира . Гьаз гъапиш , сифте , Аллагьдиз къаршуди , зурба вуйи гъедергувалар арайиз дуфну ккунду , писвал арайиз адмийиинди удубчІвиди ( думу адми , аьжализ кадатІнайир ву ) ,
53002004	къаршур , аллагьдинубдик вая гирами вуйибдик гъилигган , учв варитІан зина вуза , кІури , гьисаб апІури хьиди , гьаци , гьеле думу Аллагьдин хулаъра кмиди деъди ва дугъу Аллагь учв вуза пиди .
53002005	Ичв кІваин илмидарничв ? Узу мидкан учвуз , учвухь хьайиган , гъапнийза аьхир .
53002006	Гьамус учвуз аьгъячвуз , гьаз думу къаршу вуйир чан вахт гъяйиз дерккнаш .
53002007	Фицики писвалин жини кьувватари чпин ляхин гьамустІанра гъабхура , хъа сабан думу къаршу вуйириз рякъ гьадабтІнайир дугъан рякъ’ан удучІвну ккунду .
53002008	Хъа гьадмуган думу душман ачухъ хьиди , хъа Агъа Исайи Учв гъафи гьадму Йигъан , гьеле Чан ил хътабгъбан адлувалин нурниинди думу тІанкь апІиди .
53002009	Писур гъювал ШейтІнин хиларин ляхин ву . Думу писвал гьубкьу жюрейин аьламатар ва гъавриъ ахъуз даршлу кучІлин лишнар улупбариинди
53002010	ва гьацира гьар жюрейин пис аьмалдарвалариинди арайиз удубчІвиди . Дугъахъди аьжализ гъягърудар хьиди , гьаз гъапиш дурари гьякьвалихьна вуйи масанвал тина гъапІнийи , хъа гьаддиинди дурарихьан чпи уьрхюз шуйи , аьхир .
53002011	Ва гьаддиз Аллагьди дурар , гьякьвалихъ хътругъди , писвал ктабгъдар , кучІларихъ хъугъбан бадали ва гьациб жюрейиинди жаза адабтІну гъитуз , кучІлин гьюкмиъ итра .
53002012	
53002013	Учвхъан , гъардшар , гьаммишан учу Аллагьдиз баркаллагь пуб рубкьура , Агъайин ккунидар ! Фицики , учву марцц апІурайи ва ичв хъугъувал гьякьвализ илтІикІурайи Гирами Рюгьнан кюмекниинди Аллагьди , учвуз сифте уьрхювал хьпан бадали , Дугъу учву ктагъну .
53002014	Гьаддиз Дугъу учвуз , ихь Агъа Иса Месигьдин адлувал пай апІбан бадали , учу гъабхи Ужувлан хабарниинди дих гъапІну !
53002015	Гьаци мюгькамди дийигъну гъузай , гъардшар ! Учу учвуз ушвналан ва кагъзариинди улупу аьгъюваларихъан ижмиди хъичІихну гъузай ,
53002016	ва гъит ухьу ккун гъапІу , ва Чан ужувлиинди ухьуз зат ккудудубкІру ккарцувал ва ужувлан умуд багъиш гъапІу Чав , Агъа Иса Месигьди , ва Аллагьди , ихь Адашди ,
53002017	ичв юкІвариъ ккарцувал тІапІри ва гьарсаб ужувлан ляхниз ва гафназ мюгькам апІри .
53003001	Ва аьхириъ , учу бадали ккарагай ! Гъит , Агъайин Гаф зарбди улихь гъарабхри ва аьхю гьюрматниинди , Думу учву кьабул гъапІиганси , имбударира кьабул апІруси ибшри .
53003002	Хъана ккарагай , Аллагьди учу лайикь дару ва чІуру адмийириккан ккадаъри , кІури , фицики варидариъ хъугъувал адар , аьхир !
53003003	Хъа Агъа Чав кІурубдиин Алир ву , ва Гьадгъу учву мюгькам апІиди ва писурихьан уьрхиди .
53003004	Учу учвуз ктиту Агъайин тІалабар гьамусдиз тамам апІури гъахьиганси , гьамусдихъантина тамам апІрубдихъ ижмиди хъугърача .
53003005	Гъит ичв юкІвар Агъайи Аллагьдин масанвалихьна ва Месигьдин мюгькамвалихьна илтІикІри !
53003006	Гъардшар , ихь Агъа Иса Месигьдин ччвурнахъан тІалаб апІурачачвукан : чаз ккуниб апІури яшамиш шулайи гъардшихьан ва учу учвуз туву насигьятарихъди даршулайи гьарурихьан ярхла йихьай .
53003007	Фицики учвуз аьгъячвуз , фици учхъан мисал гъадабгъну ккундуш . Гьаз гъапиш учу учвухь ляхин дарди гъахьундарча ,
53003008	учв’ин гьич сариинкьан гъагъ илдрипбан бадали , гьич саринра давди уьлин кьацІ гъипІундайча ; йишв-йигъ , кьувватар гьяйиф дарапІди , лихури гъахьунча .
53003009	Учу гьаци , учуз ихтияр адруган , гъапІуб дайи , хъа учву учхъан мисал гъадабгъбан бадали гъапІуб вуйич .
53003010	Гьеле учу учвухь хьайи вахтна учу учвуз магьа гьамциб къайда гъибтунча : « ляхин апІуз даккнири ипІузра дирипІри ! »
53003011	Хъа гьамус учуз , учвухь лихуз даккнидар а , ляхин апІуз даккунди , уьргъну , жарадарин ляхнаригъ гъючІврайидар а , кІури , ебхьурачуз .
53003012	Гьадму адмийирикан учу , архаинди лихуб ва жвуван хилариинди гъазанмиш гъапІу уьл ипІуб тІалаб апІурача ва Агъа Иса Месигьдин ччвурнахъан дих апІурача .
53003013	Хъа учву , гъардшар , уж’вал апІбаъ меэрганай .
53003014	Хъа фуж учу гьаму кагъзиъ бикІурайибдихъ хъпебехъиш , думу фикирназ гъадагъай , ва дугъахъди гаф-чІал мапІанай , гъит дугъаз нач ибшри !
53003015	Дугъахъди , душмнихъдиси , махьанай , хъа , гъардшизси , гъавриъ шлу гафар йипай !
53003016	Гъит Чав Агъайи , мясляаьтнан булагъди , гьарган ва гьубкьу жюрейиинди учвуз мясляаьт туври . Гъит учвухъди варидарихъди Агъа ишри !
53003017	Павелихьан саламар — му узу йиз хилариинди бикІураза , узу гьарсаб йиз кагъзик гьамци лишан капІри шулза .
53003018	Гъит ихь Агъа Иса Месигьдин уж’вал гьарган учвухъди варидарихъди хъади ибшри .
54001001	Ухьу уьрхру Аллагьдин ва ихь умуд кайи Месигь Исайин амриинди кадагънайи Иса Месигьдин вакил Павелихьан
54001002	хъугъувалиъ йиз гьякь бай Тимофейиз — уж’вал , рягьим ва мясляаьт увуз Адаш Аллагьдихьан ва Иса Месигь ихь Агъайихьан !
54001003	Македонияйиз гъярайири , увкан Эфесдиъ гъузуз ижмиди ккун гъапІнийза . Уву душваъ кучІлин аьгъювалар рагъурайи сакьюдар касар дерккну ккундийзуз .
54001004	Чпин вахт дурари гьубкьу жюрейин махъварихъди ва ккудудукІру архйир агури гьадрапІри . Миди арайиз хрудар гьюжатартІан дар , хъа хъугъували арайиз хурайи Аллагьдин ляхин улихь гъабхурадар .
54001005	Гьаму йиз тІалабнан метлеб — марцци кІваан , гъяни намуснаан ва дугъри хъугъувалиан удубчІвурайи масанвал вуйиз .
54001006	Сакьюдар , гьаму вари дипну , файдасуз гьюжатариъ ахъна .
54001007	Дурариз Къанун кивру мялимар хьуз ккунди а , аммаки дурар я чпи кІурайибдин , я чпи гьадмукьан ижмиди ктибтурайибдин гъавриъ ахънадар .
54001008	Къанун ухьуз агъяхьуз : думу ужуб ву , эгер дюзди ишлетмиш апІури гъашиш .
54001009	Ухьуз гьацира аьгъяхьуз : Къанун дугъридариз ваъ , хъа — гьадму законар чІюргърудариз ва мютІюгъ даршлудариз , аллагьсузариз ва гунагькрариз , фукІара гирамиб адрудариз ва хътругърудариз , адашдин вая дадайин уьмриин хил иливрудариз , йивну йикІрудариз ,
54001010	кьяппавалиъ айидариз , жилир жилирихъ хъайидариз , адмийир лукІ’вализ масу туврудариз , кучІляхяриз , кучІалди шагьидвал апІрудариз ва дюз аьгъювалариз къаршуди удучІврудариз ву .
54001011	Му аьгъювалар гьарсаб тярифназ лайикь вуйи Аллагьди уз’ин илипнайи Ужувлан хабарнахъди сабси гъюру .
54001012	Узуз кьувват туву ихь Агъайиз , Месигь Исайиз чухсагъул кІураза . Дугъу уз’ин ихтибар дапІну , гъуллугъ илипунзуин .
54001013	Мугагьназ Агъайиз люкьнар апІуйза , хъугърударихъ хъергуйза , вягьшисир вуйза . Аллагьди узлан хил алдабгъну , гьаз гъапиш , узу йиз аьгъдрувалиан ва хътругърувалиан гьаци апІури гъахьунза .
54001014	Хъа , Иса Месигьдик ктикьхъан , рябкъру масанвална хъугъвал хъайи ихь Агъайин уж’вал Аллагьди уз’ин бегьем улубзну .
54001015	Дюз ва гьякь ву гьаму гафар : гунагькрар уьрхбан бадали , Месигь Иса дюн’яйиз гъафну , хъа дурарикан вартІан аьхю гунагькар узу вуйза .
54001016	Аммаки Иса Месигьди гьамциб уж’вал узуз , сарпирди , Чан сабурлувал фукьан зурба вуш дябкъну , имбударра хъугъуз ва дурариз гьаргандин уьмур рубкьуз , улупну .
54001017	Гьаци вуйиган , гъит гьаргандин Паччагьдиз , аьжал Хътруриз , Дярякъруриз ва Сар вуйи Аллагьдиз аьсрариан аьсрариз гьюрмат ва ад ибшри ! Амин .
54001018	Тимофей , йиз бай , увкан дупнайи пайгъамбарвалин гафар кІваин алди , магьа гьамцдар насигьятар дикІуразавуз ; гьадрарихъди гъяри гьякьвал бадали
54001019	жвуван хъугъувал ва марцци намус уьбхюри , уву хай кайи дяви дубхну ккундузуз . Сакьюдар намуснахьан гьидицну , ва ахириъ дурарин хъугъувалин гими ккабхъну .
54001020	Гьацдарин арайиъ Гименейна Эскендер а ; узу дурар , Аллагь беябур дарапІди яшайиш дубгъуз , иблисин хилиъ ивунза .
54002001	Сифтена-сифте увкан ккун апІурайиб гьаму вуйиз : вари адмийирихъанди ккарагай , тІалаб апІинай , гаф хъипай , Аллагьдиз чухсагъул йипай .
54002002	Ухьу мясляаьт ади ва ужувлаъ архаинди , лайикьлуди яшамиш шлуси , пачгьарихъанди ва гьюкмихь хьайи варидарихъанди ккарагай .
54002003	Мици апІуб дюзди ва ухьу уьрхру Аллагьдиз кьабулди ву .
54002004	Фицики Дугъаз вари адмийир дюрхну ва гьякьвалихъна дуфну ккунду .
54002005	Аллагь сар ву , ва Аллагьдинна адмийин ара сатІи АпІурайирра сар ву . Думу Кас — Месигь Иса ву .
54002006	Дугъу вари адмийирихъанди кайи буржнан ерина Учв тувну . Думу Аллагьди , вахт гъафиган , дюн’яйиз гьау шагьидвал ву .
54002007	Гьаддиз узу , Хабар рабгърурди , Месигьдин вакилди ва жугьуд дару халкьариз гьякь хъугъувалин мялимди дерккнайир вузун ; кучІлар апІурадарза , гьякь кІураза .
54002008	Гьаци вуйиган жилари , хъял ва гьюжатар гъитну , гьарсаб йишвахь ккарагури , марцци хилар заргури ккундузуз .
54002009	Гьаци дишагьлийирира палат абурлуди ва жвуваз балгруси , къайдайиинди алабхьри ; гъит дурари , аьжайибди кушар дерккри , гъизилар , жавагьирар , багьа палат алабхьури ваъ ,
54002010	хъа Аллагьдиз бахш духьнайи дишагьлийириз лайикь вуйиси гъяни ляхнариинди чпи кабалгри .
54002011	Гъит дишагьлийири , артухъ гаф дарди , саб наразивал улулупди , аьгъювалар аьгъю апІри .
54002012	Дишагьлийиз жили-жвуван зиин аьхювал апІуз ва аьгъювалар улупуз гъидритарза ; думу ккебехъну гъузри .
54002013	Фицики сифте — Адам , хъа Ева халкь гъапІнийи .
54002014	Алдатмиш гъапІурра Адам дайи , хъа , кІучІлихъ хъебехъну , гунагь гъапІур учв вуйи .
54002015	Аммаки дишагьлира уьрхиди , бицІидар апІури , эгер хъугъувал , масанвал , гирамивал ва намуслувал ади яшамиш шулуш .
54003001	Дишди кІура : шлиз хъугърударин аьхюр хьуз ккундуш — баркаллагь чаз !
54003002	Аммаки аьхюр кипуз саб тягьна ктру уьмрин адми духьну ккунду : саб ражаритІан швушв дархир , сабурлур , аькьюллур , намус кайир , хялар ккунир , аьгъювалар улупуз удукьрур ,
54003003	дурубхърур , элелегрур , хъа гаф-чІалнаъ гъюдлир , хъюхъ дазрабгрур , пулиъ ул адрур .
54003004	Дугъу чан хал-хизан ужуйи гьюле гъабхури ккунду , хъпехъру ва чан гьюрмат уьбхру баяр-шубар ади ккунду .
54003005	Хъа чан хулан эйвал апІузкьан даршлурихьан Аллагьдин хъугърударин гъайгъу зигуз шулин ?
54003006	Тазади хъугъну имбударикан аьхюр ктагъну ккундар : дицир адмийик фурс кубчІвди ва , иблисдинси , дугъанра суд апІиди .
54003007	Хътругърудар дицир касдикан , кьяляхъ тягьнийир дархьуз ва иблисди ккиву чулиъ адрахъуз , ужуйи улхури ккунду .
54003008	Гьаму дурарин кюмекчйиризра кайиб ву . Дурар гьюрмат айи , кьюб маш гъядру , чяхрихъ юкІв хъадру ва пулиъ ул адру касар духьну ккунду .
54003009	Дурари , марцци намус ади , хъугъувалин сирар дидисну ккунду .
54003010	Сифте дурарра ахтармиш дапІну ккунду , ва , эгер дурарихъ « рижв » хътрибшиш , гъит кюмекчивалин гъуллугънаъ гъузри .
54003011	Аьхюдарин кюмекчйирин хпарра гьюрматназ лайикьдар духьну ккунду , футнийир дарагърудар , тямягьяриъ адрахърудар , варибдиин хъугъвал алидар .
54003012	Аьхюрин кюмекчира саб ражаритІан швушв духну адрур ва чан хал-хизан ужуди кІули гъабхрур духьну ккунду .
54003013	Гьаз гъапиш чан гъуллугъ ужуди тамам апІрури гьюрматра гъазанмиш апІуру , ва Иса Месигьдикан вуйи чан хъугъуваликан дугъхьан , саб гучІ адарди , ктибтузра шулу .
54003014	Багарихьди увухьна гъюз кказа , хъа му узу увуз ,
54003015	нагагь узу кьан апІруси гъабшиш , Аллагьдин хизандиъ жвув фици духьну ккундуш , увуз аьгъю хьпан бадали бикІураза . Думу хизан — чІиви Аллагьдихъ хъугъру гирами халкь ву . Думу халкь — мюгькам бин ва дебккрайи гьякьвал ву .
54003016	Саб гаф адарди ихь хъугъувалин сир зурба ву : Думу бедендиъди гъафну , Рюгьну гьякь гъапІну , Думу малайикариз гъяркъну , Дугъкан халкьариз ктибтну , Думу дюн’яйиъ хъугъувалиинди кьабул гъапІну , Думу адлуди завариз за гъахьну .
54004001	Аллагьдин Рюгьну ачухъди кІура , аьхиримжи вахтари , хъугъувал дипну , гьацІар гьудучІвиди , дурари кучІлин рюгьярин ва жинарин каламарин тереф бисиди .
54004002	Дицдар каламар , намус дудубгнайи , кью-кьюбди машар гъивнайи кучІляхяриланмина гъиди .
54004003	Дурари швушвар хуз гъадагъа апІура . Дурар , гьякьвал агъюдарина хъугърудари баркаллагь кІури , ипІбан бадали Аллагьди халкь дапІнайи саб жюре итІрудар митІанай , кІури , хъюгъна .
54004004	Аллагьди арайиз дубхнайиб вари ужу ву . Баркаллагь кІураш , вари кьабул апІуз шулу .
54004005	Гьаз гъапиш думу вари Аллагьдин гафну ва ккарагбу гирами апІура .
54004006	Эгер уву , Тимофей , гъардшариз гьацдар кІури гъабшиш , уву хъахънайи сагъ аьгъюваларин ва хъугъувалин гафари ацІрайи Иса Месигьдин ужур гъуллугъчи хьидивукан .
54004007	Кьаби хпариз лайикь вуйи махъварихъди вахт давди маадапІан , хъа гьарган хъугъувалин тІалабарихъ йихь .
54004008	Бедендиз вуйи гьяракатарикан сацІиб мянфяаьт а , хъа хъугъувалин тІалабарихъ хьуб варибдиъ мянфяаьтлу ву , фицики диди , гьамусси , гъюру вахтариъра уьмур тувди .
54004009	Му гаф дюз апІуб ва кьабул апІуб лайикь ву .
54004010	Гьаддин бадали ухьу лихурира ахьа , гьаддихьна гьачІарккурира ахьа , гьаз гъапиш умуд чІиви Аллагьдик кайихь , хъа Думу вари адмийир Уьрхрур ву , иллагьки — Чаин хъугъвал алидар .
54004011	Адмийириз магьа гьамдихьна дих апІин ва гьамдикан аьгъювалар улуп .
54004012	Увухьинди , уву жигьил ву кІури , гьясппикк ккадру саягъниинди , фужкІара лигуз мигъитан . хъугънайидариз уву гьам гафариъ , уьмриъ , масанвалиъ , хъугъувалиъ ва гьам марццишнаъ чешнеди гъуз .
54004013	Узу гъяйиз хъугърударин улихь Гирами китабар ерхьури урх , Ужувлан хабар ктибтури апІин , аьгъювалар улупру мялим йихь .
54004014	Хъугърударин аьхюдари ув’ин хилар иливуйрайиган увуз гъапи пайгъамбарвалин гафариланмина гъабхьи багъиш увхьан ярхла мапІан .
54004015	Яв гъуллугъ юкІв хъади апІин , дидиз гьуркІну бахш йихь , ва гьадмуган варидариз яв хъуркьувалар рякъиди .
54004016	Яв ув’ин ва уву улупурайибдиин ул алди гъуз . Гьаму аьгъюваларихъан ижмиди хъичІих , фицики гьамци апІури , увура ва увухъ хъпехъурайидарра уьрхидиву .
54005001	Яшлу адмийириз хъжагъру саягъниинди макІан , яв адашси , гъавриъ тІаъ . Жигьил адмийирихъди , яв гъардшарихъдиси , гафар апІури йихь .
54005002	Аьхю дишагьлийир — дадйирси ; жигьилдар чйирси дис , дурарихъди вуйи яв аьлакьйир лап марццидар шлуси гъуз .
54005003	Гьич саб терефнаанкьан кюмек имдру ачІни дишагьлийирин гъайгъу зиг .
54005004	Эгер ачІни дишагьлийиз баяр-шубар , ясана хтулар аш , дурари чпин хъугъувал ляхниъ улупри , чпин хизандинна абайир-бабарин гъайгъу зигури . Му Аллагьдиз кбалгру ляхин ву .
54005005	Хъа гьякь ачІни дишагьли , яни фужкІа хътрур сар Аллагьдихъ йирфар хъирчнайир ва , йигъ-йишв ккарагури , Дугъкан кюмек ккун апІурайир ву .
54005006	Хъа кефер апІурайи ачІни дишагьли чІивидимиди дукІнайи гьисаб ву .
54005007	Гьич саб жюрейин тягьнийир дархьбан бадали , хъугърудариъ тІапІ .
54005008	Жвуван багахьлуйирин , сифтена-сифте жвуван хизандин гъайгъу ктрур , хъугъувалихьан гьудучІвнайир ву ва хътругъруртІан ужуз ву .
54005009	ЙирхьцІур йислан зиина яш дубхьнайи ва саб ражаритІан швувахь дархьи ачІни дишагьлийиртІан хъугърударин гъайгъушнаъ махьан .
54005010	Думу дишагьлийин ужудар ляхнар аьгъю ишри : бицІидар вердиш гъапІу ва хялар кьабул гъапІу , хъугъру гъардшарин ликар гъижикІу , читинвал алабхъдариз кюмекнаъ ва гьарсаб ужудар ляхнариз бахш гъашир .
54005011	Жигьил ачІни дишагьлийир думу гьисабнак макаан , гьаз гъапиш чпин юкІв хъипнайивал Месигьдихьан ярхла шлурихъ дурариз швуваз гъягъюз ккун хьибди ,
54005012	ва , чпи сифте Аллагьдин улихь туву гаф чІюбгъюри , дурари чпин суд апІура .
54005013	Мидихъди сабси , лихурира адруган дурар гагь-гагьнак давди вахт адапІуз вердиш шула , хулариан-хулариз ккажагъуз хъюгъра , футна либхура , жарадарин ляхнаригъ гъючІвра , лазим дарубдикан улхури шулу .
54005014	Гьаци вуйиган , узу жигьил ачІни дишагьлийирикан швуваз гъягъюб , бицІидар апІуб , чан хулахъ зегьмет зигуб ва душмнар чпикан чІуруди дулухруси апІуб ккун апІураза .
54005015	Гьаз гъапиш гьацдарикан сакьюдар , жвуван хъугъувал дипну , иблисихъди гъушну .
54005016	Эгер ачІни дишагьлийириз хъугъру багахьлуйир аш , хъугърудариз артухъ гъагъ дархьуз , дурарин гъайгъу багахьлуйири зигри . Гьадмуган дугъридан кюмек адру ачІни дишагьлийириз хъугърударихьан кюмек апІуз хьибди .
54005017	Ужуди аьхювал апІру касариз хъугърударин артухъ гьюрмат ади ккунду , иллагьки Ужувлан хабар рабгърудариз вая аьгъювалар улупрудариз .
54005018	Гьаз гъапиш Гирами китабари кІура : « Гад апІури , рацц’ин али йицран ушв миилибтІан » ва « Лихрур кьиматназ лайикь ву » .
54005019	Хъугърударин аьхюрилан аьрз апІуради гъабшиш , кьюр вая шубур шагьид хътарди , кьабул мапІан .
54005020	Хъа гунгьар апІрур , имбударизра дарс хьузди , варидарин улихьна адагъ .
54005021	Аллагьдин , Иса Месигьдин ва кадагънайи малайикарин улихь увкан ижмиди ккун апІураза : гьаму узу гъапидар кьабул дапІну , саризра майил мапІан ; сарин тереф дибисну , тмунуриз миилзиган .
54005022	Жарадарин гунгьарин иштиракчи махьан . Хъугърударин аьхюдарин жергйириз гьялакди фужкІара макадагъан . Марцциди гъуз .
54005023	Саб шидтІан дурубхъди мугъузан , яв фунин уьзриз ва кми-кмиди шлу иццрушнариз цІибди чяхирра ишлетмиш апІури йихь .
54005024	
54005025	
54006001	ЛукІвалиъ айидари Аллагьдин ччвур ва учу улупу аьгъювалар беябур дарапІбан бадали , гъит чпин аьхюдарин гьюрмат уьбхри .
54006002	Хъа аьхюдар хъугърудар вуш , дурар чпин гъардшар вуйивализ дилигну , фурс дарапІри . Хъа гьаци , гъит имбубтІан хъана уччвуйи чпин аьхюрихъ хъпехъури ишри , гьаз гъапиш чпи гъуллугъ апІурайидариз дурарра дугъри ва ккуни гъардшар ву . Адмийириз уву гьамци улупну ва гьаддихьна дих дапІну ккунду .
54006003	Шли , Аллагьдиз лайикь вуйи гьюрмат хурайи ихь Агъа Иса Месигьдин сагъ гафар ва аьгъювалар тина гьадаъну , фу-вуш жараб улупураш ,
54006004	думу хъюхъ забгурайир , амма фукІа аьгъдрур ву . Дицир адми , гьюжатарин ва люкьнарин кчІихбарин уьзри гъадагънайир ву . Гьацдарилантина бахилвал , гъярхьувалар , агьрар-люкьнар , хъугъвалиан адахъувал
54006005	ва кІулиъ маъ адарди гьякьвал кІваълан гъубшдарин гъанихвали , зат ккудудукІру гьюжат арайиз хура . Аллагьдин ляхнар дурариз чпи ацІузтІан вуйидар дар .
54006006	Хъугъувалин тІалабар тамам апІуб ва варибдиин рази хьуб зурба хъуркьувал ву .
54006007	Фицики му дюн’яйиз ухьу гъабхиб фукІара адарихь , я фукІа кьяляхъ гъабхидира дархьа .
54006008	Уьлна палат аш , гьаддиин рази хьидихьа .
54006009	Девлетлу хьуз ккунир гизаф абдал ва хатІавалин тямягьяриъ ахъру . Дурари адмийир бедбахтвалин ва аьжалин деринариз хъчІюхюру .
54006010	Вари жюре чІуруваларин ччив — пул ккун апІувал ву . Пул ккун дубхьну , хъугъувалихьан гьудучІву адмийир гизаф бахтсуз гъахьну .
54006011	Хъа уву , Тимофей , Аллагьдин адми вува , гьаддиз гьацдарихьан гьерг . Дюзвал , хъугъувал , хъугъувалин тІалабар тамам апІувал , масанвал , сабур , умунвал бисуз хилар гьачІаркк .
54006012	Хъугъувал бадали игит йихь , увуз дих дапІнайи гьаргандин уьмрихъан хъичІих . Фицики уву лайикьлуди гизаф шагьидарин улихь яв хъугъуваликан гъапнийва .
54006013	Гьамус узу увуз , Понтий Пилатдин унтІаъ кІубанди гьаму хъугъуваликан шагьидвал гъапІу Месигь Исайин ва варибдиз уьмур тувру Аллагьдин улихь дих апІуразавуз :
54006014	увуз гьич саб тягьна дяргъруси , узу увуз гъапиб вари ихь Агъа Иса Месигь гъяйизкьан , тамам апІури гъуз .
54006015	Вахт гъабхьиган , Думу ухьухьна Аллагьди , хушбахтавар ва сар вуйи Гьюкумдри , паччгьарин Паччагьди ва агъйирин Агъайи , лик кубкІуз даршлу аквнаъ айи ва адмийирикан гьич саризкьан дярякъю ва рякъюз даршлу , аьжал хътру Сари гьаъди . Гьадгъануб ву гьюрмат ва кьудрат гьаммишандиз ! Амин .
54006016	
54006017	Гьаму дюн’яйиин девлетлу вуйидариз йип : фурсар дарапІри ва чпин девлетарихъ йирфар хътричри — думу мюгькам вуйиб дар . Уьмрикан кьукь ктабгъури яшамиш хьуз вари лазим вуйиб артухъра кади тувру Аллагьдихъ йирфар хъирчиш , хъа ужу ву .
54006018	Дурарикан ужувлар апІуб ккун апІин , гъит гъяни ляхнарихьди девлетлу ишри . Кьискьисар даришри ва иштагьниинди имбудариз чпин девлетнакан капІри .
54006019	Гъит , гьамци чпиз хазна уч апІри — му гъюз ккимбу гьякь уьмур гъазанмиш апІру ижми шибритІ хьибди .
54006020	Тимофей , яв хилиъ ивнайиб вари уьбх . Аллагьсузвалин улхбар-рахбарихьан ва кучІлин аьгъюваларин гьюжатарихьан гьудучІв .
54006021	Гьацдар аьгъювалар ачуз , кІурайидар хъугъувалихьан гъирагъдиз душна . Гъит уж’вал учвухъди ибшри !
55001001	Аллагьди гаф тувнайи Месигь Исайиъди сатІи вуйи уьмур рабгъуз Аллагьдин ниятниинди гьаънайи Месигь Исайин вакил Павелихьан
55001002	йиз ккуни вуйи бай Тимофейиз — уж’вал , рягьимлувал ва мясляаьт Адаш Аллагьдихьан ва ихь Агъа Месигь Исайихьан !
55001003	Йиз абйириси марцци намусниинди узу гъуллугъ апІурайи Аллагьдиз , гьарсаб йиз ккарагбаъ уву кІваин апІруган , баркаллагь кІураза . Узу уву , ккарагури , зат сикин дарди , йигънура йишвнура уву кІваин апІураза .
55001004	Узхъанди уву удурзу нивгъар кІваин илмийиз , ва уву дяркъну , юкІв шадвали абцІуз ккунди , ктисурадарзу .
55001005	Сифте яв баб Лоидайин , хъа яв дада Евникайин кІваз гъафибсиб марцци яв хъугъувал кІваин апІураза . Му мициб хъугъувал увуз айивалин саб шак адарзуз .
55001006	Магьа гьамци , кІваин апІуразавуз : Аллагьди увуз тувнайи , ва узу хилар иливган , увуъ кабхьу гъуллугънан багъиш , чІиви цІа кади , убгури гъит .
55001007	Аллагьдин Рюгьну ухьуз гучІ туврадар , хъа кьувват , масанвал ва сагъ фикир тувру .
55001008	Гьаддиз , ихь Агъайикан ктибтуз нач мапІан , ва Гьадму бадали дустагъдиъ айи узхьан нач мапІан , хъа узухъди Ужувлан хабар бадали , уз’ин улукьнайи аьзабарин пай гъадабгъ . Фицики Аллагьди ухьуз Чан ужувлакан ктибтуз кІури кьувват тувна .
55001009	Дугъу ухьу ихь ляхнариз лигну дюрхнадар ва Чан гирами вуйи дихниинди ухьуз дих дапІнадар , хъа , Чан гьаци апІуз ккайивалин кьувватназ ва Чан зурба вуйи ужувлаз дилигну гьаци дапІна . Дугъу ухьуз , Месигь Исайиланмина думу багъиш , вахтар ккергъайиз улихьна дапІнайи .
55001010	Гьамус , аьжал терг ГъапІуриинди , Ужувлан хабарниинди дюн’яйиз уьмур ва аьжалсузвал Гъабхуриинди , ухьу Уьрхрур — Месигь Иса гъюб’инди думу багъиш рябкъюри гъабхьну .
55001011	Гьадму Ужувлан хабар ктибтру вакилди , аьгъювалар улупрурди ва мялимди Аллагьди узу дерккну !
55001012	Магьа гьамдиз дилигну , узу гьацдар аьзабар аьгь апІураза . Хъа узуз начди дарзуз ! Узуз узу Шлихъ хъугънаш , аьгъязуз . Дугъу уз’ин илипнайи гьадму ляхин Аьхиримжи йигъ гъяйизкьан вари уьбхрувалик йиз гьич саб шакра кадариз .
55001013	Хъугъувал ади ва масанвал ади узкан увуз гъеерхьу дюз аьгъювалар увуз дарсар ишри . Дурар учуз Месигь Исайиъ гъидихъдар вучуз .
55001014	Яв хилиъ ивнайи вари ужуб ухьуъ яшамиш шулайи Гирами Рюгьнан кьувватниинди уьбх .
55001015	Асия уьлкейиъ , Гермогенна Фигелра кади , узхьан вари гьидицнайиваликан аьгъявуз .
55001016	Гъит Агъайи Чан рягьимлувал Онисефордин вари хуландариз улупри . Дугъу гагь-гагьнак йиз кІваз архаинвал хури гъахьну ва узу йитІнайи зунжрарихьан нач гъапІундар !
55001017	Учв Римдиъ айиган , дугъу узу , дихъайизкьан , гизаф агури гъахьну .
55001018	Гъит , Агъайи дугъаз гьадму Йигъан Чан уж’вал туври ! Хъа дугъу узуз Эфесдиъ фукьан кюмек гъапІнуш , варидаризтІан увуз ужуйи аьгъявуз .
55002001	Гьаци , йиз бай , Аллагьдин ужувлаан кьувват адабцІ , думу ухьуз , Месигь Исайиъ сатІи вуйиган , туврайиб ву .
55002002	Увуз узкан гъеебхьуб гизаф адмийирин улихь жарадаризра гьаци улупуз удубкьру хъугъвал али касарин арайиъ кидибт .
55002003	Месигь Исайин дугъри эскерси , яв пай аьзаб гъадабгъуз гьязурди гъуз .
55002004	Гьич сар эскерра хулан ляхнарихъ шулдар — дугъан вазифа , чан аьхюри гъапиб апІуб ву .
55002005	Я гьич сар талитчийиз , талитнан къайдйир гъючІюргъиш , пешкеш тувидар .
55002006	Гьаци нежберра ву : амкІ ккудубзури гъилиху дугъаз чан пай мягьсул сифте ражну дурубкьну ккунду .
55002007	Узу гъапибдикан фикир апІин — Агъайи варибдин гъавриъ ахъуз кюмек апІидивуз .
55002008	Давуддин тухмиан удучІву , дукІну чІиви гъахьи Иса Месигь кІваин апІин . Узу рабгъурайи Хабарнан мяна гьаддиъ а .
55002009	Гьадму Ужувлан хабар бадали узу балайикк ккахъназа , тахсиркарси , зунжрариъ аза . Хъа Аллагьдин Хабар зунжрариъ дибтІуз шлуб дар !
55002010	Гьаддиз узу , кадагънайидар бадали , Месигь Исайихъди сатІи вуйидариз , гьаммишандин адлувалра хъади , чпиз уьрхювал рубкьбан бадали вари аьгь апІураза .
55002011	Гьаму гафар гьякь ву : эгер ухьу Дугъахъди гъийихнуш , Гьадгъахъди яшамишра хьидихьа .
55002012	Эгер аьгь апІураш , Дугъахъди паччагьвалра апІидихьа . Эгер ухьу Дугъхьан гьудучІвиш , Думура ухьхьан гьудучІвиди .
55002013	Эгер ухьу дугъриди гъудрузиш , Думу дугъриди гъузди , фицики Думу Учв Чахьан гьудучІвидар !
55002014	Гьаму вариб адмийириз кІваин апІбаъ яваш ва инжик махьан . Аллагьдин улихь дурарикан гьюжаткарвал дебккуб ккун апІин . Дурарихъ хъпехърудариз , аьжалихъна хувалтІан , хайир адар .
55002015	Аллагь увкан разиди гъитруси , диш рякъди гъярайи касси , гьич сабдихьанра нач даршлу гьякьвалин гаф деебтури , яв хил’ан удубкьруб вари апІин .
55002016	Хъа ичІи ва аллагьсуз лягълягъярихьан гьудучІв . Фицики дурари адмийир Аллагьдихьан ярхла апІура . Чпин хътругърувалариъ дурарин хъуркьувалар артухъ хьиди .
55002017	Дурарин каламарра , кубчІвру аьзарси , даргъиди . Дицдарин арайиъ Филетна Гименейра ахьна .
55002018	Дурар гьякь рякълан улдугна . Дурари , гъийихдар чІиви духьна , кІура . Гьамци кІури , дурари сакьюдарин хъугъувал чІюбгъюра .
55002019	Хъа Аллагьди ккивнайи бин мюгькамди дийибгъна , ижмиб ву . Дид’ин гьамци кІури , лишан алабсна : « Аллагьдиз Чандар аьгъя » . Ва хъана : « Гьарсари , Агъайин ччвур бисрури , гьич чІуруб дарапІри ! »
55002020	Аьхю хулаъ , гъизилинна арсранси , гакІвлинна ругдин гъабарра а . Гьюрматлуди ишлетмиш апІру багьа гъабарра а , аьдатнан гьяжатназ — ужуз гъабарра .
55002021	Вари чІурубдихьан марцц гъахьир гьюрматлу гъаб хьиди : дицир кас гирами дапІна ; Эйсийи гьадму ишлетмиш апІиди , думу гьаммишан гьарсаб ужувлан ляхниз гьязурди гъубзди .
55002022	Жигьилвализ хас вуйи тямягьярихьан ярхла йихь ва , Агъайихьна марцци юкІвариинди илтІикІрударихъди сабси , дюзвалихьна , хъугъувалихьна , масанвалихьна , мясляаьтнахьна варидарихъди гьачІаркк .
55002023	Ахмакъ ва абдал гьюжатарихьан ярхла йихь , увуз аьгъявуз : дицдар гьюжатар элегбариинди ккудукІуру .
55002024	Агъайин гъуллугъчийиз гьюжатаригъ гъючІвуб лайикь дар . Думу варидариз гъюдлир ва ужур , аьгъювалар улупуз аьгъюр духьну ккунду . ЧІурувал кІваъ гъибтну ккундар ,
55002025	жвуваз къаршу удучІврур гъюдалди дюз алаъ . Белки Аллагьди дурариз гьякь’вал аьгъю хьпан бадали чпи гъапІубдиин швумал хьуз хъана мумкинвал тувур ,
55002026	дурарра хъиргди , ва , чан ниятназ мютІюгъ дапІну , иблисди йисирвализ гъадагънайи гьарсар азад хьиди .
55003001	Ва сабсана аьгъю йибхь , аьхиримжи вахтари гъагъи йигъар улуркьиди .
55003002	Адмийириз , чпина пултІан ккунди гъубзидар , чпин тярифар апІрудар хьиди , хъюхъ дазабгну лицрудар хьиди , ушвниин чІуру гафар алидар хьиди ; абйир-бабарихьна гьюрмат гъубзидар , чухсагъул кІурудар хьидар , инсанарин юкІвариъ гирамивал гъубзидар .
55003003	Адмийир юкІв адрудар , мясляаьтнахъна дяргърудар , футнакрар , сабур адрудар , инсафсузар , ужувлан душмнар ,
55003004	масу туврудар , фикирсузди гьяракат кайидар , ацІу гафар кайидар хьиди , дурариз АллагьтІан кьукьар апІуб артухъ ккун хьибди .
55003005	Зиълан чпи Аллагьдихъ хъайиганси улупиди , хъа айтІан дурар Аллагьдин кьувватну дигиш апІидар . Гьацдарихьан ярхлади гъуз .
55003006	Дурарин арайиъ гьацдар адмийир аки , чпиина хъугъ’вал дубхну , жара хизанариъ учІврудар , дурари гъавриъ адру , гунгьари ккачІакІнайи дишагьлийир алдатмиш апІиди , хъа дишагьлийири гьадрарин гьубкьу жюрейин тямягьар гьуркІри хьиди .
55003007	Думу дишагьлийирихьан , дурарин дарсар гьаммишан урхури шулушра , гьич фицикІа гьякь абгуз хьибдар .
55003008	Мусайиз къаршу удучІву Янесна Янбресси , гьаму адмийирра маар адрудар , кучІлин хъугъувал айидар , гьякь’валихъди гьюжатариз гъудужврудар ву .
55003009	Хъа дурар чпин метлебарихъ хъуркьидар : дурар вари ( Мусайихъди гьюжатнаъ гъахьидарси ) , ахмакьар вуйивал ачухъ хьибди !
55003010	Гьамус уву гьам урхбаъ , гьам уьмриъ , гьам метлебар кІулиз адагъбаъ , гьам хъугъувалиъ , гьам аьгь апІбаъ , гьам масанвалиъ , гьам ижмивалиъ , уз’ин Антиохияйиъ , Иконияйиъ ва Листрайиъ алахьу хъергувалариъ ва аьзабариъ узу кІуруб апІури гъахьунва . Гьаму вари хъергувалар узу аьгь гъапІунза , ва варибдиккан Агъайи узу ккадаъну !
55003011	
55003012	Месигь Исайихъди гирамиди яшамиш хьуз ккуни гьарсариз гьацдар хъергувалар ккилигура .
55003013	Хъа пис адмийирна алдатмиш апІрудар исина-исина кучІлин кьарнаъ арсди , дурари чпихъди имбударра алдатмиш апІиди .
55003014	Уву гьарган яв хъугъувал алибдихъди ва увуз улупубдихъди гъуз . Увуз аьгъявуз му вари увуз Шли улупнуш .
55003015	Гьеле бицІидимиди увуз Гирами китабар аьгъявуз , ва гьадму Китабари Месигь Исайихъ хъугъувалилантина уьрхювалихьна гъахру аькьюл тувунвуз .
55003016	Гьарсаб Гирами китаб Аллагьдин Рюгьниинди вуйиб вуйиган , думу хайирназ ву : Китабари , Аллагьдин адми ужувлан гьарсаб ляхниз гьуркІну гьязур хьпан бадали , аьгъювалар гъадагъуз , жиниди айи писвалар ачухъ апІуз , гъалатІар ктагъуз , дюз рякъюхъ хъауз кюмек апІура .
55003017	
55004001	ЧІивидаринна гъийихдарин суд апІуз гъюру Месигь Исайин ва Аллагьдин улихь ккун апІуразавукан ( узу мици , Месигьдиз Паччагьлугъ айиган ва Думу багарихьди гъюрайир вуйиган , кІураза ) :
55004002	Аллагьдин гаф рабгъ , рягьят вуйи ва рягьят дару вахтнара ижмиди гъуз , гъалатІар ктагъури апІин , жинивалар ашкар апІури гъуз , инсанарин рюгь за апІин ва сабурлуди аьгъювалар тув .
55004003	Гьациб вахт гъибдики : гьякь аьгъювалар улупбахьан гьудучІвиди ва , чпиз фу деебхьну ккундуш , гьаддихъ хъпехъуз тямягь ади , мялимар чпилан илтІикІуз гъитди .
55004004	Гьякь’вализна дюзвализ чпин ибар гьеркну , дурар , махъварихъ хъпехъбан бадали , дурарихьан гьидициди .
55004005	Хъа уву варибдикан марцци саягъниинди фикир апІин , гъагъивалар аьгь апІуз дубгъ , яв ляхин апІин — Ужувлан хабарнакан кидибт , яв гъуллугъ гьубкІну тамам апІури гъуз .
55004006	Хъа узкан хабар гъадабгъуруш , сарун йиз уьмур гъурбан апІрушв’ина дубхнайиси алиб ву . Йиз гъягъру вахт ву сарун .
55004007	Узу ужуйи женг гъубхунза ва узуз улупнайи вари манзил ккадапІунза , хъугъувал гъюбхюнза .
55004008	Гьамус узуз Агъайи , дюзвалин Судьяйи , гьадму Йигъан пешкеш тувди — узу гьякь апІиди , неинки узу , хъа Думу хъадакну гъюру Йигъаз масанвалиинди ккилигурайи гьарсар гьякь апІиди .
55004009	Узухьна ухди гъюз чарйир аг !
55004010	Фицики Демас узухъди гъузундар . Думу , чан юкІв гьаму дюн’яйиз тувну , Фессалоникдиз гъушну . Креск Галатияйиз гъушну , Тит — Далматияйиз .
55004011	Узухъди сар ЛукатІан хътар . Увухъди Маркра хъади гъач , гьаз гъапиш , дугъу узуз йиз гъуллугънаъ гизаф кюмек апІури шулу .
55004012	Тихик узу Эфесдиз гьаунза .
55004013	Уву гъюруган , йиз валжагъра гъадабгъ — думу Троадайиъ айи Карпдихь гъубзниз , йиз китабарра гъадагъ , гизафси гъидкьиндар .
55004014	Рукьан уста Эскендери узуз гизаф чІуруб гъапІунзуз . Гъит , Агъайи дугъаз , чан ляхнариз лигну , туври !
55004015	Хъа уву дугъхьан ихтиятди гъуз , думу яманди ухьу тувру вари аьгъювалариз къаршу гъедергури гъахьну .
55004016	Суддиъ узуз йиз тереф уьбхюри улхуз сабпи ражну мумкинвал тувиган , кюмекназ сар касра гъафундайи , варидари узу гатІахьну . Гъит му дурарин тахсир гьисаб дарапІри !
55004017	Хъа йиз кьяляхъ Агъа дугъужвнайиз . Ари Гьадгъу узуз , узлантина Ужувлан хабарнакан жугьуд дарудариз ктибтбан бадали , варидариз ебхьуз гъитруси кьувват тувунзуз . Дугъу узу асландин кІанччаригъян гъядягъну .
55004018	Агъайи узу гьарсаб чІурубдиккан ккадаиди ва , Чан Аьршарин Паччагьлугъдиз гъахуз кІури , уьрхиди . Гьадгъаз ибшри ад аьсрариан-аьсрариз ! Амин .
55004019	Прискилайизна Акилайиз саламар йип , ва гьацира Анесифордин вари хуландариз .
55004020	Эраст Коринфдиъ гъузну . Трофим , иццру гъахьир , Милетдиъ гъитунза .
55004021	Кьюрд хьайиз гъюз чара апІин ! Увуз саламар хътаура Эвбули , Пудди , Линди , Клавдияйи ва вари гъардшари .
55004022	Гъит , яв рюгьнахъди ишри Агъа ! Гъит , учвухъди Аллагьдин уж’вал ибшри !
56001001	Узу , Аллагьдин гъуллугънаъ айи ва Иса Месигьдин вакил Павел , Аллагьди кадагънайидар хъугъувалихъна хуз , гьякь’валин кІулиъ тІауз , дюзди Аллагьдиз гьюрмат фици апІуруш улупуз ва
56001002	дурарик гьаргандин уьмрин умуд капІуз гьаънайир вуза . Дициб уж’вал вари дюн’я арайиз хайиз улихьна гьич саб вахтнара кучІал дарапІру Аллагьди тувнайи гаф ву .
56001003	Чав дебккнайи вахт гъафиган , Дугъу дюн’яйиз Чан Гаф гьаъну . Гьадму Гафнакан вуйи Хабар рабгъувал Аллагьдин , ухьу Уьрхрурин , ниятниинди уз’ина ихтибар дапІна .
56001004	Узухъди саб хъугъувалин йиз дугъри бай Тит , Адаш Аллагьдихьан ва ухьу Уьрхру Иса Месигьдихьан уж’вал ва мясляаьт ибшривуз .
56001005	Узу уву Критдиин гьял дапІну адру вари ляхнар гьял апІбан бадали ва гьарсаб шагьриъ хъугърударин арайиъ аьхюдар дерккбан бадали гъитунзаву .
56001006	Узу гъапиганси , дерккру аьхюдар марцциди яшамиш шулайидар духьну ккунду — саб ражаритІан хпир духну адрударикан ; дурарин веледар хъугърудар вуди ккунду , я гьич саб жюрейин хлиан идитнайивал ва хъпебехърувал дурарик кади ккундар .
56001007	Фицики Аллагьдин гъуллугъниин али аьхюр Гьадгъан ляхнар кІули гъахурайир ву ва дицир саб гаф кайир духьну ккундар . Дициб гъуллугъниин , чав кІурубтІан аьгъдрур , я хъял гъюрур , пияниска , элегрур , я пулиъ улар айир духьну ккундар .
56001008	Хъа , гьатци , дицир кас хялар кьабул апІрур , уж’вал апІрур , фикирлур , дюзвал ккунир , намус-гъир’ят айир , учв чан хилиъ дисуз шлур вуди ккунду .
56001009	Думу улупурайи аьгъюваларикк кІул ккиврур , гьякь гафнан терефкар вуди ккунду ; хъпехърудариз сагъ насигьятариинди кюмек апІрур , хъа хъпебехърудар , чаз къаршу гъедергрудар ашкар апІуз аьгъюр духьну ккунду .
56001010	Фицики гизафдар гьич саринра гьюкум кьабул дарапІрудар шулу , лягълягъчйир ва футнакрар-кучІляхяр , гизафна-гизафси дицдар адмийир суннат дапІнайидарин арайиъ а .
56001011	Дурари кІулди хизанар пуч апІури хъюгъру ; чпин ужуз хайирнахъди , аьгъю дубхьну ккуниб улулупди , фукІа дару каламарихъан хъчІихури шлуган , дурарин ушвниъ итІибшвури ккунду .
56001012	Дурарин сар пайгъамбри гъапну : « Критдин агьлар — гьарган кучІлар апІрудар , вягьши гьяйванатар , темплар , адрацІру фунар ву ! » .
56001013	Му дугъридан гьякь ву . Гьаддиз дурарин , саб гьяйифвал ктарди , гьякьяр унтІаъ атІри апІин ; гъит , дурар сагъ хъугъувалихьна гъюри ;
56001014	гъит , жугьдари кадагънайи махъварихьан дурар ярхла ишри ва гьякьналан улдугнайидари кІурайиб дарапІри .
56001015	Марццидариз вари марцциб ву , хъа кацІнайидариз ва хътругърудариз марцциб фукІара адар , гьаз гъапиш , дурарин фагьумра , намус-гъир’ятра кацІнайидар ву .
56001016	Дурари , чпиз Аллагь аьгъячуз , кІури , гьисаб апІура , хъа чпин ляхнар-тІулариинди Думу ярхла апІура . Гьадрар ву думу намуссузар , мютІюгъ дарудар , гьич саб ляхнизра хай дарудар .
56002001	Уву , гьякь аьгъювалари фу тІалаб апІураш , дупну ккунду .
56002002	Яшлуйириз чпин кІул’инди фикир апІуз улуп : ужубна-харжиб аьгъю апІури ишри , гьюрматназ лайикьди ишри , фикирлуди ишри , ижми хъугърудар ишри , ккудудубкІру масанвалиъ ишри , мюгькамди сабурлудар ишри .
56002003	Гьаци улуп яшлу дишагьлийиризра : намуслуди яшамиш шлуганси , футнийир дарагъди , убхърубдиъ улар адрахьруси ; гъит , жигьил швушвариз ужувлар апІуз улупри .
56002004	Дурарихьди чпин жилар ккун апІуз гъитри ; чпин веледарихъ юкІв хъипри ;
56002005	аькьюллуди фикир апІрудар ишри , чІат ул адрударди вердиш ишри , хулан гъайгъу кайидар ишри , уж’вал кайидар ишри , Аллагьдин Хабар аскан даршлуси , чпин жиларихъ хъпехърудар ишри .
56002006	Гьаци жигьиларра ишри : дурариз чпи хилиъ дисуз шлуси улуп .
56002007	Уву дурариз вари яв алдабгъурайи ликдииндина ляхнариинди чешнеди гъуз . Гъит , уву улупурайи аьгъювалар лап кІваантІан ва гьюрматназ лайикь ишри ,
56002008	ихь душмнарихьан ухьуз фукІара чІуруб пуз даршлуганси ва дурариз чпиз нач шлуганси , яв гаф-чІал сагъиб ва гьич саб гъалатІ ктруб ибшри .
56002009	ЛукІариз улуп : вари чпин аьхюдарихъ хъпехърудар ишри ; кІуруб апІрудар ишри ; гафариз къаршу удудучІври ,
56002010	гьитІибкІрудар ваъ , хъа ухьу Уьрхрурикан — ихь Аллагьдикан вуйи аьгъювалар хъана артухъ уткан ва такабур апІру гьубкІу ихтибар алидар ишри .
56002011	Фицики Аллагьдин зурба вуйи ужувлу вари инсаният уьрхюз шлу аквнахьди ккапІнийи .
56002012	Аллагьдин ужувлу ухьуз гьаму дюн’яйиъ , аллагьсуз уьмрихьан ва му дюн’яйин тямягьярихьан ярхла духьну , жвув хилиъ дидисну , марцциди ва намуслуди яшамиш йихь кІурахьуз .
56002013	Диди ихь умудар тамам шлу хушбахтавар Йигъ гъяйиз ккилигури гъузуз улупурахьуз . Думу Йигъ Чан аднаъди зурба вуйи Аллагь ва ухьу Уьрхрур — Иса Месигь гъюру Йигъ хьибди .
56002014	Ухьу законсузваликкан азад апІбан бадали , Чаз дурукьнайи халкь марцц апІбан бадали ва думу халкь , вари юкІв хъипну , уж’вал апІуз улихь гъягъбан бадали , Гьадгъу ухьхъанди Чан жан тувну .
56002015	Магьа гьамцдар аьгъювалар улуп . Яв вари гьюкум улихь гьапІну , дурарик юкІв капІ ва тахсрар улупури гъуз ! Ва гъит , гьич сарихьанра увухьинди хъюхъ за дапІну лигуз дарибшри !
56003001	Дурариз гьюкум гъабхрударихъ ва аьхюдарихъ хъебехъну ккунивал кІваин апІури гъуз ; гьарсаб ужувлан ляхин апІуз гьязурди ишри ,
56003002	гьич затра люкьнар дарапІри , гьюжатар гъитІитІиккри вари адмийирихьна ккунивалиинди ва гъюдливалиинди ишри .
56003003	Улихьди ухьура ахмакьарди гъахьидар вухьа : кІул’ин зигрудар , алдатмиш дапІнайидар , хьуз мумкин вуйи вари тямягьярин ва ягь адру кьукьарин лукІар вуйхьа , хъюлу ацІну ва гъанихвали ургури яшамиш шули гъахьунхьа , чиб-чпин хъял ади ва чиб-чпи даккунди гъахьунхьа .
56003004	Хъасин дюн’яйиз ухьу Уьрхрур — Аллагьдин уж’вал ва Дугъан инсанарихьна вуйи масанвал гъафну .
56003005	Думу , ухьу апІури гъахьи ихь « гьякь ва дугъри » ляхнариз дилигну , Гъафир дар , хъа Чан уж’валилантина гьаци гъабхьиб ву . Дугъу ухьу гъюрхну , штухьди марцц дапІну , таза алаъну ва Гирами Рюгьнахьди цІийи гъапІну .
56003006	Дугъу Чан Рюгь , ухьу Уьрхруриланмина — Иса Месигьдиланмина ухь’ина , кІюгъялвал адарди , улузну .
56003007	Дугъан зурба вуйи ужувлиинди ухьу , гьякь дапІнайидар , умуд кивнайи гьаммишандин уьмур рубкьру насларди гъуздихьа .
56003008	Мурар дугъри гафар ву . Узуз уву гьаму гьякьяр дурарин юкІвариъ тІаъри ккундузуз . Гъит , Аллагьдихъ хъугърудар , ужувлар апІури , ацІри . Хъа мици хьуб варидариз успагьи ва мянфяаьтлу ляхин ву .
56003009	Аммаки ахмакь улхбарихьан , архйирикан вуйи гьюжатарихьан , гъярхьуваларихьан ва Къанундин кІуллан кчІихуваларихьан ярхлади гъуз . Мурар ичІи ва хайирсуз ляхнар ву .
56003010	Хъа гьюжат гъипуз ккунириз , сабан-кьюбан чан дюз дарувал улуп , хъасин дицирихъди сарун аьлакьа мигъибтан .
56003011	Аьгъю йибхь , дицир кас чІур гъахьир ва гунагькар ву , дугъу чав чак тахсир кипна .
56003012	Узу увухьна Артем ясана Тихик гьаиган , узухьна Никопольдиз гъюз ял апІин ; узу душваъ кьюрд адапІуз кьаст гъапІунза .
56003013	Ккун апІуразавукан , законарикан аьгъю Зенасдихьанна Аполоссдихьан чпи гъярайи рякъ давам апІуз кюмек апІин : дурариз фукІа-мукІа ккимиди мигъибтан .
56003014	Гъит , ужудар ляхнар апІури , ихьдаризра дарс ибшри ва гьудрубкІрушваъ кюмек апІуз дубгъри , хъа гьадмуган дурарин уьмур бегьер хруб хьибди .
56003015	Увуз узухъди гьамшваъ айи варидари саламар хътаура . Ухьу ккуни вари хъугънайидариз саламар йип . Гъит , учвухъди варидарихъди Аллагьдин уж’вал ибшри !
57001001	Иса Месигьдихъ хъугъру кІури дустагъ дапІнайи Павелихьанна гъардаш Тимофейихьан — ухьухъди гъуллугънаъ айи , ккуни вуйи Филимондиз
57001002	ва яв хулаъ уч шулайи вари хъугърудариз , ккуни чи Апфияйиз ва ухьухъди гъуллугънаъ айи Архипдиз .
57001003	Ихь Адаш Аллагьдихьан ва Агъа Иса Месигьдихьан уж’вал ва мясляаьт ибшричвуз .
57001004	Йиз ккарагбариъ уву кІваин апІури , увхъан Аллагьдиз гьаммишан чухсагъул кІураза ,
57001005	гьаз гъапиш , узуз Агъа Исайихьна ва вари гирами халкьдихьна вуйи яв хъугъуваликан ва масанваликан ебхьури шулзуз .
57001006	Учухъди пай апІурайи яв хъугъували , Месигьдихъди учуз айи вари ужубдин увура гъаври ахъбан бадали ккарагураза .
57001007	Яв масанвали узу гизаф шад гъапІну ва ккаарцну , гьаз гъапиш , уву , гъардаш , Аллагьдин халкьдин юкІвар архаин гъапІунва .
57001008	Ва гьаддиз , узхьан , Месигьдин вакилихьан , увуз яв буржйир тамам апІин кІури , саб нач-гучІ адарди пуз шулушра ,
57001009	узу увухьна , тІалаб апІури илтІикІуб хъана ужу ву кІури , гьисаб апІураза , фицики узуз уву масанди вузуз . Узу , Павели , Месигь Исайи гьаънайири ва Гьадгъулантина дустагъ дапІнайири ,
57001010	узуз гьаму дустагъдиъ байси гъахьи йиз бай Онисимдихъан тІалаб апІуразавукан .
57001011	Саб фила-вуш думу узуз гьич саб ляхнизра хай вуйир дайи , хъа гьамус думу гьам увузра , ва гьам узузра хайирлу кас ву .
57001012	Думу узу увухьна кьяляхъ хътаураза , амма думу узкан ктабтІу йиз пайси вузуз !
57001013	Думу гьамушваъ , дустагъдиъ узу Ужувлан хабарнан кІуллан итнайишваъ , яв ерина узуз кюмек апІбан бадали , узухъди гъитуз ккундийзуз .
57001014	Яв разивал дарди , дици апІуз ккун гъабхьундарзуз . Гъит яв ужувлан ляхин яв хушниинди вуйиб ибшри , хъа гуж апІбиинди ваъ .
57001015	Мумкин ву , саб вахтназ думу увухъди дархьуб , хъасин гьаргандиз увухъди хьиди ,
57001016	амма лукІси ваъ , хъа , лукІтІан гизаф заина вуйи ккуни гъардашси , иллагьки , узуз ккуни . Думу увузра гьам инсанси , гьамсана Агъайилантина вуйи гъардашси багьа шулу !
57001017	Гьаддиз , ухьу саб ляхин апІурайиган , увухьна гъафи узу кьабул апІруси , думура кьабул апІин .
57001018	Хъа эгер , думу яв улихь тахсиркар вуш , ясана думу увуз фу-вуш буржлуди гъузнаш , думу бурж узук кайи гьисаб апІин .
57001019	Магьа узу увуз йиз хилариинди бикІураза : « Узу , Павели , яв зарар ккебкуб кІул’ин гъадабгъураза » . Гьеле узу , уву узуз буржлу вуйибдикан гафкьан кІурира адарза . Уву яв ув’инди йиз улихь буржлу вува !
57001020	Ав , гъардаш , Агъа бадали гьамус узуз увканра хайир дубхьну ккундузуз . Месигьдиланмина уву йиз гъардаш вуйивализ дилигну , йиз юкІв сикин апІин .
57001021	Уву узухъ хъпехъур кІури , миж кади , увуз бикІураза . Уву йиз тІалаб узу ккун апІурайибтІан артухъра кади , тамам апІруб аьгъязуз .
57001022	Мидихъди сабси , узуз хялижвувазси , саб халра гьязур апІуб ккун апІураза . Ичв ккарагбарин кюмекниинди Аллагьди узу гьаму багарихьди учвухьна гьаърубдик умуд кайиз .
57001023	Увуз саламар хътаура узухъди дустагъдиъ айи йиз юлдаш Эпафрасди , думура Месигь Исайин кІуллантина дустагъдиъ айир ву .
57001024	Гьацира саламар хътаура узухъди гъуллугънаъ айи Маркди , Аристархди , Демасди ва Лукайи .
57001025	Агъа Иса Месигьдин уж’вал гьарган ичв рюгьнахъди ибшри !
58001001	Гъушу вахтари гизаф ражари ва гьар жюрейиинди Аллагь пайгъамбрариланмина ихь абйирихъди улхури гъахьну .
58001002	Хъа гьаму аьхиримжи вахтари Аллагь адмийирихъди Чан Балин мелзналан улхури гъахьну . Дугъу Думу вари Чан хилиъ бисуз Улупнайир ву . Дугъу Гьадгъуланмина вари завар-жилар арайиз гъахну .
58001003	Бай — Аллагьдин ад атІабгурайи Нур ву . Думу Аллагьдин аллагьвал ву . Дугъу , Бали , Чан кьудратлу гафниинди дюн’я , ккададабхъуз гъидритди , дебккна . Думу , ихь гунгьар марцц дапІну , аьршариъ ВаритІанзаанурин арччул хилихъинди деъна .
58001004	Малайикарин аьхювалтІан Иса Месигьдиз дурубкьнайи аьхювал фукьан зиина вуш , малайикартІан Думура гьадмукьан зиина ву .
58001005	Аллагьди фуну малайикдиз ва фила гьамци гъапну : « Уву Йиз Бай вува . Гъи Узу Яв Адаш гъахьунза » ? Ясана : « Узу Дугъан Адаш хьидиза , хъа Думу Йиз Бай хьиди » ?
58001006	Чан Сарпир , дюн’яйиъ аъри , Аллагьди кІура : „ Гъит Аллагьдин вари малайикари Мугъаз икрам апІри “ .
58001007	Малайикарикан дупна : „ Чан малайикарикан Дугъу микІар апІуру ва Чан лукІарикан — цІин мелзар “ .
58001008	Хъа Дугъу Чан Балкан гьамци кІура : « Жан Аллагь ! Яв Паччагьвалин тахт гьаммишандиз вуяв , гьякь’вал — Яв Паччагьлугъдин паччагьвалин маргъ вуяв .
58001009	Увуз дюзвал ккун гъабхьунвуз , хъа нягьякьвал — даккун , гьаддиз , жан Аллагь , Яв Аллагьди Уву имбудартІан заан гъапІну , кІулкан кдатру ччимси , Учв’ин шадвал улубзну » .
58001010	Ва , гьамци , Балканра дибикІна : „ Жан Агъа ! ВаритІан улихь Уву дюн’я арайиз хуз бин ккивунва , гьаци аьршарра Яв хиларин ляхин ву .
58001011	Жилна аьршар ккадахьиди , хъа Уву гьаммишан гъуздива . Дурар , палтарси , йирси духьну , гъюдучІвиди .
58001012	Ва Уву дурар , сарун лазим дару валжагъси , дидиржну гьадагъидива . Хъа , палатси , дурар цІийидарихьди гьюдюхидива . Аммаки Уву дигиш Шлур дарва , ва Яв яшарин аьхир айиб дар ! “
58001013	Малайикарикан шлиз ва фила гьамци дупна : „ Узу Яв вари душмнар Яв ликарикк духну ккахьайизкьан , Йиз арччул хилихъинди деъну гъуз ? “
58001014	Малайикар уьрхювал рубкьуз ккайидарин гъайгъушнаъ хьуз гьаънайи рюгьяр даринхъа ?
58002001	Магьа гьаддиз , дюз рякъ’ан ададахъбан бадали , ухьуз гъеебхьубдиз варитІан уччвуйи фикир тувну ккунду .
58002002	Ухди малайикариланмина тувнайи Аллагьдин Гафнаъ кьувват айи ва гьарсаб дюз дарувализ ва хъпебехъувализ гъилигу жазара гьадабтІуйи .
58002003	Хъа гьамус , зурба уьрхювал кьабул дарапІиш , гьадабтІру жазайиккан ухьхьан сарун фици гьергуз хьибди ? Чав Агъайи сифте му уьрхювал ухьуз дебккну , му Гьадгъукан гъеебхьдари тасдикь гъапІунчуз .
58002004	Агъа Исайин Хабар гьякь вуйивал Аллагьди аьжайиб лишнариинди , аьламатариинди , гьар жюреди ачмиш шлу кьудратниинди ва Чан ниятниинди Чаз ккунириз тувру Гирами Рюгьнан багъишар гьаъбиинди тасдикь гъапІну .
58002005	Учу кІурайи гьамус цІийиди арайиз гъюру дюн’я Аллагьди малайикарин хилиъ иврадар .
58002006	Хъа сари наан-вуш тасдикь гъапІну : „ Адми гьапІрур ву , Уву дугъхъан гьадмукьан юкІв убгуз ? Инсандин бай гьапІрур ву , Уву дугъан гьадмукьан гъайгъушнаъ хьуз ?
58002007	Уву думу малайикартІан цІиб вахтназтІан исинди дерккундарва . Уву дугъаз аднан ва гьюрматнан таж тувунва .
58002008	Вари Уву дугъан ликарикк , дубхну , дипунва ! “ Аллагьди инсандиз вари мютІюгъ гъапІну . Дугъаз мютІюгъ даруб Аллагьди фукІара гъибтундар . Гьелелиг инсандиз вари мютІюгъ дапІну рябкъюрадархьуз .
58002009	Ухьуз Иса сацІиб вахтназ малайикартІан исинади Дерккур гьамус адлуди ва гьюрматлуди рякъюрахьуз , гъаз гъапиш аьжаликк ккахъур Гьадму ву . Фицики Аллагьди ухьуз уж’вал дебккбан бадали , гьарсарин аьжалнахъанди Думу Учв аьжализ гъушну .
58002010	Гьаци дубхьнура ккундийи . Аллагьдиз Чан Рюгьнахъди гъягъру гизаф веледар адлу духьну ккундийи . Дюн’яйиъ айиб вари Аллагь бадали ву ва дюн’яйиъ шулайибра вари Аллагьдилантина шулайиб ву . Хъа дурар адлу апІуз Аллагьди Иса гьязур апІуру . Дугъу Дугъкан , гизаф веледар уьрхбан бадали , гьацдар аьзабариантина духну ГьуркІур гъапІну .
58002011	Адмийир гирами АпІруризра , гирами шулайидаризра — варидариз сар Аьршарин Адаш а . Гьаддиз Исайиз , дурар Чан гъардшар вуйиз пуз , начди дар .
58002012	Дугъу кІура : « Йиз гъардшариз Яв ччвур улупидиза ва вари хъугърударин арайиъ Яв адназ мяълийир апІидиза » .
58002013	Дугъу кІура : « Узу Гьадгъак миж кади хьидиза » . Ва хъана : « Магьа Узу ва Аллагьди Узуз туву веледар » .
58002014	Хъа веледар йиккканна ифдикан духьнайидар вуйиган , Дугъу Чахъра гьациб беден хъивну . Дугъу дици , Чан аьжалниинди аьжалин зиин гьюкум али иблисдихьан гьюкум бисузди ,
58002015	вари чпин уьмриъ аьжалин улихь гучІури лукІарди дугъужвнайидар азад апІузди гъапІну .
58002016	Рябкъюрайиси , Дугъу кюмек малайикариз апІурадар , хъа — Ибрагьимдин наслариз .
58002017	Гьаддиз Месигь , Учв халкьарин гунгьарихъанди ккахъбан бадали , вари терефарихъанди , Чан гъардшар фицдар вуш , гьацдарсир духьну ккундийи . Гьацир хьуб’инди Дугъкан уж’вал ккуни ва дугъриди Аллагьдин гъуллугънаъ шлу заан Гъуллугъчи ктучІвнийи .
58002018	Вари Чаин алахьу ахтармишнан аьзиятариан Думу удучІвну . Гьамус Дугъхьан ахтармишнан аьзиятнаккан гьарсариз кюмек апІуз шулу .
58003001	Гирами гъардшар , учвузра Аллагьди дих дапІна . Гьаддиз учу хъугърайибдин ва ктибтурайибдин заан Гъуллугъчи — Аллагьди гьаънайи Исайиз лигай .
58003002	Аллагьди Чан гъуллугънаъ хьуб Гьадгъан ихтиярназ тувну . Дугъу думу Гъуллугъ , чан вахтна Мусайи чан хилиз тувнайи Аллагьдин халкьдин зиин фици гъуллугъ гъабхуйиш , гьациб хъуркьувалиинди кІулиз адабгъура .
58003003	Аммаки Муса пайгъамбартІан Иса , хуларизтІан хулар диврайи устайиз артухъ гьюрмат апІруси , заан адлувализ артухъ лайикь гъахьну .
58003004	Гьарсар хулариз чан уста айиб ву , хъа Аллагь варибдин Уста ву .
58003005	Мусайи Аллагьдин вари халкьдин гъуллугъниин дугъриди ляхин апІури гъахьну , ва дугъан думу гъуллугъну саб фила-вуш хабар дебккуз ккайибдикан улупури гъабхьну .
58003006	Хъа Месигьди , дугъри Балиси , Аллагьдин вари Хул’ин аьхювал гъабхура . Ари гьадму Дугъан Хал , эгер ухьу аьхиризкьан ухьу тяриф апІурайибдиз кІубанди ва гьаддик миж кади гъузиш , ухьу вухьа .
58003007	Гьаддиз Гирами Рюгьну кІурайиси : « Гъи , эгер учвуз Дугъан дих ебхьураш ,
58003008	учву ичІи чюлиъ читинвалар алахьган , гъалабулугъ гъитІибккруганси , ичв юкІвар мючІюркьянай .
58003009	Душвариъ ичв абйири гьеле дурариз 40 йисан арайиъ Йиз ляхнар гъяркънушра , Узу ахтармиш апІуйи ва дюз вуш-дарш лигуйи .
58003010	Гьаддиз Узуз думу насликан хъял гъафунзуз ва гъапунза : дурарин юкІвар гьаммишан улдугура , дурариз Йиз рякъяр аьгъдар .
58003011	Гьаддиз , Узук хъял кмиди , гьамци ху гъапІунза : дурар , чпиз Узу рягьятвал туврушваъ учІвидар » .
58003012	Гъардшар , ичв саринкьан юкІв пис даршлуси , вафалуди гъузруси , чІиви Аллагьдихьан гьидидицруси , ихтият йихьай .
58003013	Гьар йигъан , гунгьи чахъинди дизригуз ва учвкан фужкІа дючІюркьну гъидритуз , гьадму « гъи » гафну ухьуз сабан дих апІури имидикьан гагьди , чиб-чпик юкІв капІри гъузай .
58003014	Эгер сифте кІулариъ ухьуз айибсиб ихь ижми хъугъувал ухьу аьхиризкьан гъюбхиш , Месигьдиз айи варибдикан ухьузра пай хьибдихьуз .
58003015	Мидкан гьамци дупна : « Гъи , эгер учвуз Дугъан дих ебхьураш , учву гъалабулугъ гъитІибккруганси , ичв юкІвар мючІюркьянай » .
58003016	Дих деебхьну , гъалабулугъ гъитІибккдар фужар вуди гъахьну ? Дурар Мусайи Египетдиан адау вари дайинхъа ?
58003017	ЯгъчІвур йисандин арайиъ Аллагьдиз фужарикан хъял гъюйи ? Дурар гунагь апІрудар ва чпин жанар ичІи чюлиъ дийихну дахьдар дайинхъа ?
58003018	Аллагьди , рягьятвал туврушваъ учІвидарчва кІури , фужариз ху гъапІну ? Чахъ хъпебехърудариз дайин ?
58003019	Ари ухьуз , чпин хътругърувализ дилигну , дурар душваъ учІвуз дархьувал рябкъюрахьуз .
58004001	Сабан кьан дубхьнадар , ва Аллагьди тувнайи гаф — рягьятвал туврушваъ учІвуз шлувал — кьувватнаъ ими , гьадму рягьятвал дурубкьди гъудрузбан бадали , гъачай гизаф дикъатлуди гъузурхьа .
58004002	Ухьузра , гьадму гъалабулугъ гъитІибккрударизси , рягьятвалин Ужувлан хабар ктибтнийи , хъа думу Хабарнакан дурариз хайир гъабхьундар , гьаз гъапиш дурари думу хъугъувалиинди кьабул гъапІундар .
58004003	Хъа ухьу , гьадму Хабарнахъ хъугъдар , Дугъу рягьятвал туврушваъ учІврахьа . Хъа хътругърударикан Аллагьди гъапну : « Гьаддиз Узук хъял кмиди гьамци ху гъапІунза : дурар чпиз Узу рягьятвал туврушваъ учІвидар » . Дугъу мици , гьеле Чан ляхин дюн’я арайиз хайиз ккудубкІну айивализ дилигди , гъапнийи .
58004004	Жара йишваъ Дугъу ургудпи йигъкан гьамци дупна : « Ургуд гъапи йигъан Аллагь , Чан вари ляхнар ккудукІну , саламат гъахьнийи » .
58004005	Аммаки зиихъ : « Дурар чпиз Узу рягьятвал туврушваъ учІвидар » — дупнайи гафар кІваинди гъитай .
58004006	Гьамусра Дугъу рягьятвал туврушваъ аърувалин гаф кьувватнаъ ими . Хъа Ужувлан хабар ухди деебхьнайидарихьан , чпин хъпебехъувализ лигну , душваъ учІвуз дархьиган ,
58004007	Аллагьди , ичІи чюлиъ гъахьи гьядисйирихъан лап кьанди , хъана саб йигъ улупну — « Гъи » . Дидкан , зиихъ гъапиганси , Давуд паччагьдиланмина хабар дебккна : « Гъи , эгер учвуз Дугъан дих ебхьураш , ичв юкІвар мючІюркьянай » .
58004008	Эгер мушваъ дурариз Ешуайи туву рягьятвалин йишвкан , яни Ханаандин жиликан улхури айиш , сарун Аллагь дидин кьялхъян саб жара йигъкан улхидайи .
58004009	Гьаддиз Аллагьдин халкьдиз рягьятвал гьамус рябкъюз ккимбуб ву .
58004010	Аллагьди рягьятвал туврушваъ учІвури , Аллагьди Чан ляхнарихъан фици рягьятвал гъадабгъураш , гьаци рягьятвал гъадабгъиди .
58004011	Гьаддиз гьадрарси , чпин хъпебехърувалилантина фужкІа алдадакбан бадали ва гьадму рягьятвал туврушваъ учІвбан бадали , ухь’ан удукьруб вари апІидихьа .
58004012	Фицики Аллагьдин гаф яшамиш шула ва либхура . Думу гаф кьюбиб мурзарра учІру дапІнайи ханжалтІан учІруб ву . Думу гаф , ихь инсанвалин варитІан деринариз : юкІвна рюгь , йиккна кІураб жара шлушвариз ва кІурбарин мааризкьан гъябгъюру . Гьадму Гафну фикраринна кІван хияларин суд апІуру .
58004013	Халкь дапІнайи вари дюн’яйиъ Аллагьдин улихь гьитІибкІнайиб гьич фукІара адар . Дугъан улихь вари ачухъди ву . Дугъан улариз вари рябкъюру . Ари Гьадгъан улихь ухьу жавабра тувдихьа .
58004014	Ухьухъ зурба вуйи Аллагьдин заан Гъуллугъчи хъахьухъ — аьршариз Гъушур . Думу — Аллагьдин Бай , Иса ву . Гьаддиз гъачай , хъугъну , учу ктибтурайи гьякь’валихъан ижмиди хъичІихну гъуздихьа .
58004015	Ихь заан Гъуллугъчи ихь камиваларин гъавриъ адрахърударикан дар . Думура , ухьуси , гунгьариъ ктарди , вари аьзаб-аьзиятариъ Ахъур ву .
58004016	Гьаддиз ухьхьан , саб гучІ адарди , ухьуз рягьим апІуз ва лазим вахтназ кюмек бадали ухьуз уж’вал тувуз , Ужувлан тахтнахьна гъюз шулухьхьан .
58005001	Фицики Аллагьдин гъуллугънаъ шлу гьарсар заан гъуллугъчи адмийирин арайиан ктагъури гъахьну . Дугъу , Аллагьдин улихь адмийирихьан дугъужвуз шлуси , дурарин гунгьарихъанди Аллагьдиз багъишар хури , мал-марччлин гъурбнар апІури гъахьну .
58005002	Гьацир гъуллугъчи чпин аьгъдрувалиан улдугнайидарин гъавриъ ади духьну ккундийи , гьаз гъапиш чавра чан тямягьярикк ккахънайир ву .
58005003	Гьамци вуйивализ дилигну , дугъу чан ва вари халкьдин гунгьарихъанди гъурбнар дапІну ккундийи .
58005004	Мициб гъуллугънаъ учІвуб адмийихьан чахьан бисуз шлуб дар . Дугъаз , чан вахтна Гьарундиз дих гъапІганси , Аллагьди дих дапІну ккунду .
58005005	Ари Месигьдира , заан Гъуллугъчи хьуб’инди Чав Учв адлу гъапІундар , хъа Аллагьди Дугъаз гьамци гъапну : « Уву Йиз Бай вува . Гъи Узу Яв Адаш гъахьунза » .
58005006	Дугъу жара йишваъра кІура : „ Уву гьаммишандиз Аллагьдин Гъуллугъчи , Мелхиседексир Гъуллугъчи вува “ .
58005007	Учв жилиин али вахтна Исайи гьарай ипну , нивгъариинди Учв аьжаликкан Уьрхруриз ккарагну ва Аллагьдин улихь улупу зурба гьюрматназ дилигну , Дугъаз думу гъеебхьну .
58005008	Гьеле Думу Дугъан Бай вуйишра , Дугъаз Чаин алахьу аьзабарилантина хъпехъувалин кьимат аьгъю гъабхьну .
58005009	Дугъкан , ГьуркІур духьну , Чахъ хъпехърудариз варидариз гьаммишандин уьрхювал тувру Булагъ гъахьну .
58005010	Аллагьди Дугъаз , Мелхиседекдиз ухшар айи заан Гъуллугъчи вува , гъапну .
58005011	Мидкан хъана гизаф пуз хьибдийчухьан , хъа учву гъапибдин читинди гъаври ахъурчва , хъпехъдарчва .
58005012	Учву хъугърудар гъахьихъанмина гъубшу вахт гьисабназ гъадабгъуруш , гьамусдиз учвкан мялимар ктучІвуз вахт ву , хъа рябкъюрайиси , Аллагьдин лап гьии гафарин гъавриъ тІауз учвуз мялимар лазим шула . Учвуз сабан ижми хураг ваъ , хъа никк ккунди ими .
58005013	Хъа никк убхърур , гьякьваликан цІибтІан аьгъдру тазади бабкан духьнайи бицІир гьисаб ву .
58005014	Ижми хураг аьхюдариз ву . Чпин тажруба айивализ дилигну , дурарихьан ужубна харжиб жара апІуз шулу .
58006001	Гьаддиз гъачай , Месигьдикан вуйи аьгъюваларин бинайиланзина яшназ дуфнайидариз вуйи аьгъювалариина улдучІвидихьа . Ухьу гьамус хъана аьжалихъна гъахру гунгьар гардандиъ дисуваликан , Аллагьдихъ хъугъну ккуниваликан , штуан хьуваликан , хилар иливбакан , гъачІидар чІиви хьуваликан ва гьаргандин Суддикан вуйи аьгъюваларин бин хъана ккивуз хъюгъидархьа .
58006002	
58006003	Хъа , Аллагьди гъитиш , улихь гъягъидихьа .
58006004	Гьаз гъапиш саб ражари Аллагьди аьгъювалар тувдар , заварин багъишдик тІяаьм капІдар , вари хъугърудариси , Гирами Рюгь кьабул гъапІдар ,
58006005	Аллагьдин гъяни гафнакан тІяаьм гъабхьидар , гъюз ккимбу аьсрин кьувватнакан хабар айидар
58006006	хъугъувалихьан гьудучІвиш , дурар хъана гунгьар гардандиъ дисбиинди таза алауз шлуб дар , гьаз гъапиш дурари чиб-чпиинди Аллагьдин Бай , Думу вари эллерин аьйибнакк ккитри , хачрак карсра .
58006007	Гагь-гагьнак чаина убгъурайи мархь зибгру жили учв тартиб апІруриз ужуб бегьер тувру , дугъаз думу Аллагьди дебккнайи уж’вал ву ,
58006008	хъа варжина заз али хутІил фукІа дар . Дидиз бала гъядябхъюр ва , аьхирки , думу убгиди .
58006009	Аммаки йиз ккунидар , учу гьаци кІурашра , учву ужуб гьялнаъ айивалик ва уьрхювалихъан хъичІихнайивалик умуд кайич .
58006010	Аллагь дюз дарур хьуб гьич мумкин дар . Дугъаз я учву апІурайи жафйир , я Чан гирами халкьдин гъуллугънаъ хьуб’инди улупу ва улупурайи Чахьна вуйи ичв ккунивал кІваълан гьархидар .
58006011	Учуз ккунди айиб , учвкан гьарсар ичв кІван метлебар бадали , аьхиризкьан гьяракатнаъ хьуб вуйич .
58006012	Учуз учву тІагъру дапІну ваъ , хъа жвуван хъугъувалииндина аьгь апІбиинди Аллагьди тувнайи ирс рубкьрударси учвура духьну ккундучуз .
58006013	Аллагьди Ибрагьимдиз гаф тувруган , Чав Чаинди ху гъапІну , фицики ху апІуз ужур сарун УчвтІан зиина вуйир адайи .
58006014	Дугъу гъапну : „ ГьапІнура Узу увуз уж’вал улупидиза ва Узу увуз гизафна-гизаф наслар тувдизавуз “ .
58006015	Сабурлуди ккилигури гъахьи Ибрагьимдиз дугъриданра гаф тувнайиси гъабхьнийи .
58006016	Адмийири чпитІан фтиинди-вуш зина ва багьа вуйириинди ху апІури шулу . Ху апІувал , гъапиб дюз ву кІури , тасдикь апІуб ву , ва диди гьарсаб гьюжат дебккру .
58006017	Гьаци Аллагьдира , Чан ниятар гьюдюхрудар дариз , кІури , Чав гаф тувуриз ачухъди улупуз ккунди айиган , Чан гаф ху апІбиинди мюгькам гъапІну .
58006018	Ва гьаму кьюб гьюдюдюхру мутму — гаф тувувална ху апІувал — Аллагьдин мурар кучІал кайидар дар , ухьуз , чара абгури , улубкьру ихь умуднахъан хъичІихнайидариз , мюгькамди юкІв капІувал вухьуз .
58006019	Му умуд , ихь кІваз хатІасузвал хурайи ижми бин вухьуз . Миди ухьуз , чарчликк ккайи Гирамишван айитІинди учІвуз ихтияр туврахьуз .
58006020	Ари гьадушвазди , Мелхиседекдиз ухшар ади , гьаммишандиз заан Гъуллугъчи духьну , ихь улихьди гъафи Иса учІвну .
58007001	Гьадму Мелхиседек Салим шагьрин паччагь вуйи ва ВаритІанзаану Аллагьдин гъуллугъчи вуйи . Дугъаз , дявйир дапІну , паччгьариин гъалиб духьну гъюрайи Ибрагьим алахънийи ва Мелхиседекди дугъаз Аллагьдин ужувлакк ккахъриву , гъапнийи .
58007002	Чахь хьайи варибдикан Ибрагьимди дугъаз йицІубпи пай тувнийи . Сабпиб дугъан „ Мелхиседек “ кІуру ччвур „ гьякьвалин паччагь “ кІуру гаф ву . Хъа дугъан „ Салимдин паччагь “ кІури хъибшнайи ччвур „ мясляаьтнан вая архаинвалин паччагь “ кІуру гаф ву .
58007003	Дугъан адашдикан я дадайикан , дугъан ата-бабйирикан , я дугъан уьмур фици ккебгънуш ва ккудубкІнуш мялум дар , хъа думу Аллагьдин Бализ ухшарди гьаммишандиз Аллагьдин гъуллугъчиди гъузра .
58007004	Лигай , думу фукьан зурба кас гъахьнуш . Гьеле ихь абйирин аба Ибрагьимдира кмиди дугъаз дявдиъ чав гъибису девлетнакан йицІубпи пай тувнийи !
58007005	Къанундин бинайиин алди , Левийин насларикан Аллагьдин гъуллугънаъ гъахьидари чпин гъардшариланра кмиди хайирнан йицІубпи пай , гьеле мурарра , гьатрарра Ибрагьимдин наслар вуйишра , бисуйи .
58007006	Хъа Мелхиседекди , учв Левийин тухмиан даршра , Ибрагьимдихьан йицІубпи пай кьабул гъапІнийи . Дугъу Мелхиседекдиз пай тувайиз улихьна , Аллагьди Ибрагьимдиз уж’вал апІуз гаф тувнайишра , Мелхиседекди дугъаз Аллагьдин ужувлакк ккахъриву , гъапнийи .
58007007	Исина вуйири , Аллагьдин ужувлакк ккахъриву , кІуру гафар , зина вуйирихьан кьабул апІуру . Му дигиш шлу мутму дар .
58007008	Хилиз гъюру хайирнан йицІубпи пай , аьдат вуйиганси , аьжал хъайи адмийири кьабул апІури шулу , хъа Мелхиседек чІивиди а , кІури , шагьидвал дапІна .
58007009	Пуз шулу , чав , йицІубпи пай кьабул апІурайи Левийира кмиди Ибрагьимдиантина Мелхиседекдиз йицІубпи пай тувну ,
58007010	фици гъапиш , Мелхиседекдиз Ибрагьим алахъган , мегьел бабкан духьну адру Левий Ибрагьимдиъ тумси ади гъахьну .
58007011	Эгер Аллагьдин метлеб , халкьдиз тувнайи Къанундин бина вуйи Левитарин гъуллугъниинди кІулиз удубчІвуйиш , Гьарундиз ухшар адру , Мелхиседекдиз ухшар айи жара гъуллугъчи гьаз лазим вуйи ?
58007012	Аллагьдин гъуллугъчивал гьюдюхруган , дидихъди Къанунра гьюдюхюрайиб ву .
58007013	Гьаму ражари ихь ушвниин али Иса , гъурбнар ургрушваъ зат гъуллугъниин дархьи жара тухмикан ву .
58007014	Ихь Агъа Ягьудайин тухмиан вуйиб аьгъяхьуз , хъа Мусайилантина тувнайи Аллагьдин Къанундиъ гьадму тухмиан вуйи гъуллугъчйирикан гьич фукІара дупнадар .
58007015	Мелхиседекдиз ухшар жара Аллагьдин гъуллугъчи арайиз удучІвнайиган , гьаци вуйиб ухьуз ачухъди рябкъюрахьуз .
58007016	Думу , Аллагьдин гъуллугъчиди саб кадабгънайи тухмикан Къанунди дерккнайир дар , хъа гьаргандин уьмриъ айи кьувватну Дерккнайир ву .
58007017	Дугъкан гьамци дупна : „ Уву гьаммишандиз Аллагьдин Гъуллугъчи , Мелхиседекдиз ухшар Гъуллугъчи вува “ .
58007018	Мугагьназ айи къайда ккутІна , фицики сарун дидин кьувват гъудубгну ва дидкан имбу мянфяаьт имдар .
58007019	Къанунди фукІара гьубкІуб арайиз гъабхиб адар . ДумутІан ужуб умуд тувна . Диди ухьу Аллагьдихьна багахь апІура .
58007020	Дидин гьякьнаан Аллагьдира ху дапІна . Имбу гъуллугъчйир Аллагьдин гъуллугънаъ гьич саб ху апІувал адарди гъахьнийи ,
58007021	хъа Месигь Чакан гьамци Гъапири ху апІбиинди Аллагьдин Гъуллугъчи гъахьну : « Ху гъапІну Агъайи ва Чан ху кьяляхъ апІидар : Уву вува гьаргандиз вуйи Аллагьдин гъуллугъчи » .
58007022	Гьадму ху апІувализ дилигну , Иса мугагьназ айидартІан лап ужуб Йикьрар кІулиз адагъуз Чаина гъидису Агъа ву .
58007023	Думугандин гъуллугъчйир гизаф вуйи , аьжали дурарихь чпин гъуллугъ кІулиз адабгъуз гъитдайи ,
58007024	хъа Иса , гьаммишан яшамиш Шулайир ву ва Дугъан Аллагьдин гъуллугъра гьаммишандиз ву .
58007025	Гьаддиз Дугъ’ан , Чан кюмекниинди Аллагьдихьна гъюрудар гьуркІну уьрхюз удукьуру . Думу Гьаммишанур ву ва Дугъу гьарган дурарихъанди гафра йивура .
58007026	Ари гьамци гирами , гьич саб тахсир ктру , марцци , гунагькрариккан асиллу дару ва аьршартІанна заан вуйи заан Гъуллугъчи ухьуз лазимра вухьуз .
58007027	Дугъан , жара гъуллугъчйиринси , сифте чпин , хъа вари халкьдин гунгьарихъанди гьар йигъан гъурбнар хуб гьазкІа дар . Дугъу , Чав Учв , гъурбан гъапІу вахтна варидарихъанди гьаргандиз саб ражари гъурбан гъапІну .
58007028	Гъуллугъчйирди Къанунди гьудруркІу аьдати адмийир дерккри гъахьну , хъа Къанун дебккбалан кьяляхъ , ху дапІнайивализ дилигну , заан Гъуллугъчиди Бай дерккну . Думу гьаргандиз ГьуркІур ву .
58008001	Учу учвуз кІурайибдин варитІан кІулинуб — аьршариъ айи Вариудукьрурин тахтнан арччул терефнахъинди хъайи заан Гъуллугъчи ухьуз ахьуз .
58008002	Думу адмийири ваъ , хъа Аллагьди дивнайи гирами йишваъ ва гьякь гирами Чадриъ гъуллугъ АпІурайир ву .
58008003	Гьарсар заан гъуллугъчи гъурбнар ва багъишар хуз дупну дерккрайир ву , гьаддиз ихь заан Гъуллугъчийизра саб фу-вуш гъурбан апІуз шлуб ади ккундийи .
58008004	Эгер Думу гьаму ражари гьаму дюн’яйиин алийиш , Дугъкан гъуллугъчикьан духьну адархьидийи , гьаз гъапиш Къанундин бинайиин алди гъурбнар хру гъуллугъчйир ади хьидийи .
58008005	Дурари , аьршариндиз ухшар айи ва гьаддин сиринтІан дару гирами йишв’ин гъуллугъ апІура . Гьаз гъапиш гирами Чадур апІайиз улихьна Мусайиз гъапнийи : « Лиг , — гъапнийи Аллагьди , — увуз дагъдиин улупубдинси , вари дюзди апІин » .
58008006	Хъа гьаму ражари Месигьдиина , жилиин гъуллугънаъ гъахьидариина аманат гъапІу гъуллугътІан лап артухъ Гъуллугъ аманат дапІна , фицики мугагьназдинтІан ужудар шартІар айи Аллагьдинна адмийин арайиъ гъийитІу мугагьназдинтІан ужудар гирами Йикьрар Гьадгъулантина ву .
58008007	Эгер сифтейин Гирами Йикьрарик камивал ктайиш , кьюбпи ражари Йикьрар йитІуб гьазкІа дайи .
58008008	Хъа Аллагьди , инсанариз тягьна йивури , кІура : „ Узу , — кІура Агъайи , — Израилин ва Ягьудайин хулахъди цІийи Йикьрар йитІру вахт багахь шула .
58008009	Думу Йикьрар Узу чпин абйирихъди , Узу дурарин хилхъан дибисну , Египетдиан адаъган гъийитІу йикьрарстар хьидар , гьаз гъапиш Узухъди гъийитІу Йикьрар дурари тамам дарапІган , Узура дурарихьан гьидицунза , — кІура Агъайи . —
58008010	Гьаддиз , Узу гьамус йитІуз ккайи Йикьрар Израилин хулахъди йитІидиза , — кІура Агъайи , — Йиз къайдйир дурарин фагьмиъ тІаъдиза ва дурарин юкІварик дикІидиза . Узу хьидиза дурариз Аллагь , хъа дурар Йиз халкьди хьиди .
58008011	Сар-сариз аьгъювалар улупуб гъубзри хьибдар , я гъардши чан гъардшиз : « Гьаммишанур аьгъю апІин » кІури , аьгъювалар улупуб лазим вуди гъубзидар , гьаз гъапиш , бицІирилан гъадабгъну , аьхюриинакьан , варидариз Узу аьгъяди хьиди .
58008012	Фицики Узу дурарин чІуруваларилан хил алдабгъидиза , я дурарин гунгьар кІваин алаидарза “ .
58008013	Дугъу гьаму Гирами Йикьрарназ „ цІийиб “ гъапну , ва гьаддиинди сабпи Йикьрар йирси хьувал улупура . Хъа йирси гъабхьиб ва лазимди имдруб жвартІ хьибди .
58009001	Сабпи Йикьрарнаъ Аллагьдиз фици икрам апІуруш ва жилиин гирами йишв фунуб вуш , улупна .
58009002	Гирами Чадур гъапІнийи . Душван сабпи хулаъ акв апІру алат ва Гьаммишанурин улихь дивру уьлер али устул дивнайи — му йишваз „ Гирамишв “ кІуйи .
58009003	Кьюбпи хал сабпибдихьан чарчнахьди гьадабтІнайи ва душваз „ Лап Гирамишв “ кІуйи .
58009004	Душваъ , ицци ниар хъайи ччимар ургру гъабсиб гъизилин саб алат ва варишварихъанди гъизилихьди дабалгнайи Гирами Йикьрарнан сундух айи . Сундхиъ , манна ади , гъизилин гъаб , кюкю адабшвуз кьюкьяр гъапІу Гьарундин маргъ ва Гирами Йикьрар кайи гъвандин шибар айи .
58009005	Сундхин зиин гъаравларди дапІнайи хлинццар кайидар алийи . Дурар адлувал улупурайидар ву . Дурарин хлинццар сундхин гъапагъ вуйибси „ хил алдабгърушв “ кІурайишв’ин гьатІарццнайи . Хъа сабан ухьу дидкан вари хъайи-хъайиси пидархьа .
58009006	Гьамци ккабалгну дебкку вахтарихъанмина Аллагьдин гъуллугъчйир гагь-гагьнак гирами Чадрин сабпи хулаъ чпин гъуллугъ тамам апІуз учІври гъахьну .
58009007	Хъа кьюбпи хулаъ заан гъуллугъчийизтІан учІвуз ихтияр адарди гъабхьну , думура йисан саб ражари , чан ва вари халкьдин терефнаан , чпин аьгъдрувализ дилигну деетру гунгьарихъанди вуйи ифира хьади .
58009008	Гьамци вуйиган , Гирами Рюгьну сабан гьадму гирами Чадур имидикьан гагьди „ Лап Гирамишвазди “ учІврушв ачмишди даруб улупура .
58009009	Гьамдиъ а гьамусдин вахтназра кайи мисал : багъишарихьанна гъурбнарихьан Аллагьдиз икрам апІурайирин намус-гъир’ят марцц апІуз шлуб дар .
58009010	Думу къайдйир ипІрубдизна убхърубдиз ва жара жюрейин жикІбан аьдатаризтІан кайидар дар . Мурар , цІийи къайда дебккайиз кьувватнаъ гъузнайи , зиълан апІурайи аьдатартІан дар .
58009011	Гьаму ражари ухьуз айи ужувларин заан Гъуллугъчи , Месигь , инсанарин хилари дарапІу , гьадмугандиз айибтІан лап заан ва тамам вуйи Чадриан , яни гьаму дюн’яйин дарубдиантина удучІвну .
58009012	Думу душваъ кьунаринна кІарарин ифи хьади , учІвнадар ; Думу , адмийирин гунгьарилан хил алдабгъувал гъазанмиш дапІну , „ Лап Гирамишваъ “ саб ражари ва гьаммишандиз Чан ифи хьади учІвну .
58009013	Эгер кьунаринна жердарин ифи кибчруган ва жигьил хюни дубгну , дидкан гъабхьи рюкъ кабхьруган , чиркинвалари кацІнайидар гьацдар аьдатариинди марцц гъахьи гьисаб апІуйиш ,
58009014	хъа Месигьдин Ифди фукьан ужуди марцц апІур ? ! Гьаммишандин Рюгьнан кюмекниинди Дугъу Аллагьдиз Учв гьич саб тахсир ктру гъурбан вуди тувну . Ва Дугъан Ифди , ухьу чІиви Аллагьдиз икрам апІрудар хьузди , аьжалихъна гъахру ляхнарихьан ихь намус-гъир’ят марцц апІуру !
58009015	Ари гьаддиз Месигьдилантина ЦІийи Йикьрар , дих дапІнайидариз тувнайи гафниинди гьаммишандиз вуйи ирс рубкьбан бадали , гъийитІну . Дурариз думу ирс , гьеле сабпи Йикьрар кьувватнаъ имидитІан гъапІу чпин гунгьарилантина рубкьру аьжалихъанди Исайи Учв аьжализ тувиган , гъурубкьуб ву .
58009016	Эгер адмийи фукІа дапІнаш , васият гъапІу адми гъакІигантІан думу васият чан кьувватнаъ абхъидар .
58009017	Васият дапІнайир чІивиди имбукьан гагьди , дугъан васият кьувват хъайиб дар . Васият кьувватнаъ , васият гъапІур гъакІиган , убчІвра .
58009018	Гьаци сабпи Йикьрарра , ифи удудубзкьан гагьди . кьувватнаъ убчІври гъабхьундар .
58009019	Гьадмуган Мусайи халкьдиз Къанундиъ айи табшуругъарикан ктибтбалан кьяляхъ , штук кибикьнайи кІараринна кьунарин ифи , элвен хьана иссоп гьарин кюл гъадабгъну , Къанундин китабдикна вари халкьдик кибчру .
58009020	Ва кІуру : „ Гирами Йикьрар худнаъ ирчрайи му ифи , Аллагьди ичв улихь , учву гьамци апІбан бадали , дебккрайи аьдат ву “ .
58009021	Дугъу гьацира гирами Чадрик ва душваъ айи Аллагьдин гъуллугъназ ишлетмиш апІру вари алатарик ифи кибчнийи .
58009022	Къанунди вари ифдихьди марцц апІуб тІалаб апІура ва , ифи удудубзди , хил алдабгъуб айиб дар .
58009023	Аьршаринубдиз ухшар ади дапІнайи вари жилинуб гьамциб жюрейиинди марцц дапІну ккундийи , хъа аьршаринуб гьамрартІан лап ужубсиб гъурбнихьдитІан марцц дапІну хай шулдар .
58009024	Гьаддиз Месигь , инсанарин хилариинди дапІнайи ва гьякь гирами Чадрин сиринтІан дару жилин Чадриъ учІвнадар , ваъ , Думу , Аллагьдин улихь ухьхъанди гаф кІури , гьадму аьршариъ учІвна .
58009025	Думу аьршариъ , гьар йисан гьяйванатарин ифи хьади „ Лап Гирамишваъ “ учІврайи Аллагьдин заан гъуллугъчиси , гагь-гагьнак Учв гъурбан апІуз кІури , учІвнадар .
58009026	Гьамциб аьдатнахъди Месигьра гъушнийиш , Дугъаз дюн’я арайиз гъабхихъанмина швнубсаб ражари аьзабарикк ккуркьуб алабхъидийи . Хъа Думу , Учв гъурбан дапІну саб ражари ва гьаммишандиз гунгьихъди вуйиб ккудубкІбан бадали , вахтарин аьхирихъна гьаммишандиз кІури саб ражари гъафну .
58009027	Фици гьарсар касдиз , саб ражари дукІну , Суддин улихь дугъужвуб алабхъуруш ,
58009028	гьаци Месигьра , гизаф инсанарин гунгьарихъанди , саб ражари гъурбан гъахьну , ва Думу гьамус кьюбпи ражарира , сарун дюн’яйин гунагь Чаина гъадабгъуз кІури ваъ , хъа Чаз ккилигурайидар уьбхбан бадали гъиди .
58010001	Къанун адмийириз гъюз имбу уьмриъ ккилигурайи ужувларин сиринтІан дар . Ваъ , Къанун — думу ужувлар дар . Гьаддиз Къанундихьан , йис’ан-йисаз гьаммишан саб жюрейин гъурбнар хуру кІури , адмийир Аллагьдин улихь гьякь апІуз шлуб дар .
58010002	Эгер Къанундихьан гьаци апІуз удубкьуйиш , дурари чпин гъурбнар апІуб ккутІидайинхъа ? Икрам апІрудар саб ражари ва гьаргандиз марцц дапІну ахьидийи , ва , чпин гунгьариз дилигну , дурариз чпик тахсир кади гьибгъдайи .
58010003	Хъа му гъурбнар , йис’ан-йисаз чпи апІурайи гунгьар кІваин алауз кІури вуйидар ву ,
58010004	гьаз гъапиш , жердаринна кьунарин ифдихьан гунгьар ккутІуз шлуб дар .
58010005	Гьаддиз гьаму дюн’яйиъ учІву Месигьди Аллагьдиз гъапну : « Увуз ккун гъахьундайвуз я гъурбнар , я багъишар , хъа Уву , Узуз кІури , беден гьязур гъапІнийва .
58010006	Сагъди гъургу гъурбнари , я гунгьарихъанди апІру гъурбнари Уву шад апІдар .
58010007	Гьадмуган Узу гъапунза : „ Магьа , Узкан Къанундиъ дибикІнайиси , Узу Яв ният тамам апІуз гъягъюраза , жан Аллагь ! “ »
58010008	Гьаци вуйиган , сифте Дугъу гьамци гъапну : « Увуз ккун гъахьундайвуз я гъурбнар , я багъишар , я сагъди гъургу гъурбнар , я гунгьарихъанди апІру гъурбнар , дурари Уву шад гъапІундар » . Дугъу мици , Къанундин тІалабариинди вуйиб вушра , Чаз кьабул дархьиди гъапиб вуйи .
58010009	Хъасин Дугъу давам гъапІнийи : « Магьа , Узу Яв ният тамам апІуз гъягъюраза » . Месигьди , гъурбнар апІбарин йирси къайдйир арайиан адаъну , фу-вуш цІийиб кьувватнаъ ипру .
58010010	Дугъу Аллагьдин ният тамам гъапІган , ухьу саб ражари ва гьаргандиз , Иса Месигьдин беден гъурбан апІбиинди , гирами гъахьунхьа .
58010011	Гьарсар Аллагьдин гъуллугъчийи чан гъуллугъ , гунагь ярхла апІуз даршлу гьадму садар гъурбнар хури , йигъ’ан-йигъаз тамам апІура .
58010012	Хъа му Гъуллугъчи , гунгьарихъанди гьаммишандиз кьувватнаъ гъубзрайи саб гъурбан дубхну , Аллагьдин арччул терефнахъинди деъну .
58010013	Гьаддихъанмина Думу , Чан душмнар духну , Чан ликарикк ккахьру вахт улубкьайизкьан , ккилигури гъузна .
58010014	Саб ражари гъурбан хуб’инди Дугъу гирами шулайидар Аллагьдин улихь гьякь гъапІну .
58010015	Мидкан ухьуз Гирами Рюгьнура шагьидвал апІура . Дугъу сифте кІура :
58010016	« Магьа , гьадму йигъарихъан Узу дурарихъди гьацдар Йикьрар йитІидиза , — кІура Агъайи , — Йиз къайдйир дурарин юкІвариъ тІаъдиза ва дурарин фагьмик дикІидиза » .
58010017	Хъасин Дугъу давам апІура : „ Дурарин гунгьар ва гьюкумсуз ляхнар Узу гьич зат кІваин алаидарза “ .
58010018	Гунгьарилан хил алдабгънайиган , гунгьарихъанди гъурбан апІуб сарун лазимди гъубзрадар .
58010019	Гъардшар , Исайин ифдин кюмекниинди гьамус ухьхьан дирбашди « Лап Гирамишваъ » учІвуз шулухьхьан .
58010020	Дугъу ухьуз душваз рякъ абццну , цІийиб , уьмур хруб , чарчнаантина вуйи рякъ , яни Чан бедендиантина вуйи рякъ .
58010021	Ухьуз , Аллагьдин хулан аьхювал апІурайи зурба вуйи Гъуллугъчи ахьуз .
58010022	Гьаци вуйиган гъачай Дугъахьна , гьубкІу хъугъувалиинди , ифи кибчбиинди юкІвар чІуру нефснахьан марцц ва ихь жанар марцци шту’ан дапІну , ачухъ юкІвар ади гъюхьа .
58010023	Хъугъну , учу ктибтурайи умуднахъан мюгькамди хъчІихидихьа , гьаз гъапиш гаф Тувнайир , хъугъувал Алир ву .
58010024	Сар-сарихьна масанди гъузруси ва ужувлан ляхнар апІруси , чиб-чпин гъайгъу зигури хьидихьа .
58010025	Сакьюдарин , хъугърудар уч шлуган дина дяргърувал аьдати ляхин дубхьна . Хъа ухьу дицдарихъан дубгъидархьа , иллагьки , сарун Агъа гъюру вахт багахь шулайиб фикирназ гъадабгъну , чиб-чпик юкІв капІри апІидихьа .
58010026	Гьаз гъапиш , ухьу , гьякь’вал аьгъю дубхьну , хъана аьгъя-аьгъяди гунгьар апІуруш , гунгьар сарун гьич саб жюрейин гъурбнарихьан марцц апІуз хьибдар ,
58010027	хъа Суддиз ва Аллагьдин душмнар итІру гъизгъин цІиз гукІунди ккилигуб хьибди .
58010028	Мусайиланмина ухьуз тувнайи Аллагьдин Къанун шли чІюбгъюйиш , кьюр вая шубур шагьиддин гафариинди гъючІюбгъюриз , саб инсаф адарди , аьжал гьадабтІуйи .
58010029	Хъа ичв фикриинди , Аллагьдин Бай ликриккан апІруриз , Йикьрар гъийитІу Гирами ифи фукІа дарубси гьисаб апІруриз ва ужувлан Рюгь беябур апІруриз фукьан аьхю жаза гьадабтІур ?
58010030	Ухьуз : „ Кьисас алдабгъуз Узухьди гъитай , лазим жаваб Узу тувдиза ! “ — гъапир Фуж вуш , аьгъяхьуз . Дугъу гьамцира гъапну : „ Чан халкьдин суд Агъайи апІиди “ .
58010031	ЧІиви Аллагьдин хиларигъ гъяхъюб — мутІан аьхю гучІ адар !
58010032	Гъушу вахтар кІваин алаай , думуган , учвуз аьгъюваларикан аьгъю гъабхьи вахтна , учву гъагъи аьзабариан кІул адабгъунчва .
58010033	Вахт-вахтарик учв’ин аьлхъюз гъитри шуйи ва хъергри шуйи , хъа саспи вахтари гьамцдар аьзабар аьгь гъапІдарин багахь дийигъну гъахьунчва .
58010034	Учву дустгъариъ айидарин язухъ зигури гъахьунчва , ичв шейъ-шюйъ тадабгъруган , учву шад шули гъахьунчва , гьаз гъапиш учвуз думутІан ужуб шейъ , гьаммишандиз вуйи Шейъ айиб аьгъяйчвуз .
58010035	Гьаци вуйиган , ичв кІубанвал мудубганай — ужуб пешкеш хьибдичвуз .
58010036	Аммаки Аллагьдин ният тамам апІбан бадали ва Дугъу тувурза гъапиб рубкьбан бадали учвуз ккундайиб — аьгь апІуб ву .
58010037	Сарун сацІибтІан вахт имдар , ва « Дуфну Ккунир , кьан дарапІди , гъиди .
58010038	Йиз улихь гьякь вуйир чан хъугъувалиинди яшамиш хьиди , хъа дицир Узухъ хъугънайивалихьан гьудучІвиш , Узу дугъкан рази хьидарза » .
58010039	Амма ухьу , кьяляхъ йиврударикан ва йикІрударикан дархьа , ваъ , хъугъурхьа , ва уьрхювалра хьибдихьуз !
58011001	Хъугъувал — ихь миж кайибдиз саб шак адарди ккилигуб ва гьелелиг дярякърайиб дугъриди а , кІуру гаф ву .
58011002	Ихь абйир , гьациб хъугъувалиинди уьмур хъапІну , баркаллагьназ лайикь гъахьну .
58011003	Ухьу , хъугъувал ади , Аллагьдин амри дюн’я халкь дапІнайиб ва вари рябкъюрайиб дярябкърайибдикан арайиз дуфнайиб , аьгъяхьуз .
58011004	Авели , хъугъувал ади , Аллагьдиз КаиндитІан ужуб гъурбан гъабхну . Дугъу гъабхи гъурбан Аллагьди , дугъан хъугъувализ дилигну , кьабул гъапІну ва гьаддиинди думу гьякьра гъапІну . Дугъан хъугъувалин мисал , гьеле думу учв чІивиди имдаршра , гъира кмиди ухьуз метлеб ади гъубзрахьуз .
58011005	Енох , хъугъувал ади , чІивидимиди гьаму дюн’яйиан гъурхнийи . Думу агури гъахьнушра , гьич сабишваъкьан гъидихъундайи , гьаз гъапиш Аллагьди думу Чахьна гъурхнийи . Хъа гьадмугандиз , гьаму дюн’яйиан учв гъадагъайиз дугъу хъугъну , Аллагьдиз ккуниси апІуйи , ва дугъ’ин Думу разира гъахьнийи .
58011006	Хъугъувал адарди Аллагьдиз ккуниси апІуз шлуб дар , гьаз гъапиш Дугъахьна гъюру гьарсар кас , Аллагь айивалихъ ва Учв агруриз Дугъу пешкеш туврувалихъ хъугъну ккунду .
58011007	Нюгьдиз улубкьуз ккайибдикан , чаз думу фу-вуш рябкъяйизра , улихьмиди хабар дебккнийи ва дугъу , хъугъувал ади , Аллагьдихъ хъебехъну , дюн’я ккапІру штарихьан чан хизан уьбхюз гими гъапІнийи . Аьхирки дюн’я жазайикк ккипуз гьял гъапІнийи , хъа думу чан хъугъувализ гъилигу гьякьвал гъурубкьу ирсчи гъахьнийи .
58011008	Хъугъувал ади , Ибрагьим , Аллагьди чаз дих гъапІубси , Дугъаз мютІюгъ духьну , фила-вуш ирсди жил тувдиза , кІуру гафниин элеъну , гьеле дугъаз учв наана гъягъюрашкьан аьгъдарди , гьадина гъушнийи .
58011009	Хъугъувал ади , думу , Аллагьди гаф тувну гъурубкьу жилиин , жара йишв’ан удучІвну гъафи адмиси , чадрарикк яшамиш хьуз хъюгъну . Дугъахъди чадрикк Исакьра , Якьубра яшамиш гъахьну . Тувнайи гафниинди жил гьадраризра дурубкьну ккундийи .
58011010	Фицики Ибрагьим ижми бинайиин диврайи шагьриз ккилигурайи . Думу шагьур фициб шулуш , капІрур ва апІрур Учв , Аллагь вуйи .
58011011	Хъугъувал ади , Ибрагьимдикан чан шив Сарайик , гьеле думу бицІидар даршлур вуйишра ва кьюридра лап кьабидар вушра , бицІир киршнийи , фицики Ибрагьимдин миж чаз гаф туву Аллагьдик кади гъабхьну .
58011012	Ва гьациб жюрейиинди сар адмийикан , учвра беден кьаби-кьюци дубхьнайирикан , завуъ хядаркьан ва гьюлихъ гъумкьан гизаф инсанар гъахьну .
58011013	Вари гьадму адмийир , хъугъну ва , чпиз гаф тувнайиб улубкьайиз , гъийихну . Дурариз думу гаф тувнайи уьлке ярхлаан гъябкънийи ва рази гъахьнийи . Дурариз , чпи му дюн’яйиъ гъурабйирди айиб ва вахтназтІан даруб аьгъю гъабхьнийи .
58011014	Чпи гьацдар вуйиб гьисаб апІурайидари , гьаддиинди чпин Ватан абгурайивал улупура .
58011015	Эгер дурари чпи дипну гъушу ватандикан фикир апІури гъахьнийиш , дурариз дина кьяляхъ хътакузра мумкинвал айи .
58011016	Хъа , дугъридан , дурар ужубтІан-ужуб ватандихъ хъчІарккурайидар вуйи — аьршаринубдихъ . Гьаддиз Аллагьдиз , Узу дурарин Аллагь вуза , пуз начди дар , фицики Дугъу дурариз шагьур гьязур дапІна .
58011017	Хъугъувал ади , Ибрагьимди Аллагьди учв ахтармиш апІурайи вахтари чан бай гъурбанди гъахнийи . Дугъаз гаф тувнайи ва думу , гьеле Аллагьди чаз , « Исакьдилантина увуз насил хьибдивуз » дупнайишра , хъайи-хъадру сар бай гъурбан апІуз гьязур гъахьнийи .
58011018	
58011019	Ибрагьимди Аллагьдихьан дукІнайирра чІиви апІуз шул , кІури , хиял дапІнайи , ва , гьаци кІури гъабшиш , дугъриданра , Исакь дукІнайидаригъян кьяляхъ гъадагънура вуйи .
58011020	Хъугъувал ади , Исакьди чпин ярхи уьмрариъ Якьубдизна Исавдиз , Аллагьдин ужувлар ишричвуз , гъапнийи .
58011021	Хъугъувал ади , йикІурайи Якьубди Юсуфдин баяриз жа-жаради Аллагьдин ужувлар ишричвуз , гъапнийи , хъа чан маргълин кюмекниинди Аллагьдиз икрам гъапІнийи .
58011022	Хъугъувал ади , чан уьмур ккудубкІурайиган , Юсуфди израилар Египетдиан удучІвну гъягъбакан гъапнийи ва йикІбалан кьяляхъ гъузру чан кІурбарин гьякьнаан васият гъапІнийи .
58011023	Хъугъувал ади , Мусайин абйир-бабари думу , бабкан гъахьиси , шубуб вазлин айитІ гьитІикІну гъюрхнийи , гьаз гъапиш дурариз думу гьадмукьан уччвурди гъяркънийики , абйир-бабариз паччагьдин буйругънахьан гучІ гъабхьундайи .
58011024	Хъугъувал ади , аьхю гъахьи Муса , учв фараондин шуран бай ву , кІурайивалихьан гьудучІвнийи .
58011025	Дугъу , Аллагьдин халкьдихъди сабси , цІиб вахтназтІан дару гунагь ляхнарикан кефер ктагъайиз , аьзабарикк ккахъуб ктабгънийи .
58011026	Дугъаз , чаз фициб пешкеш ккилибгураш , гъябкънийи , гьаддиз Месигь бадали учв аскан апІуб Египетдин вари девлетартІан багьади гъабхьнийи .
58011027	Хъугъувал ади , думу , фараондин хъюлхьан , гучІ ктарди , Египетдиан удучІвнийи . Дугъу , чан улихь Дярякърур рякъюри , вари аьгь гъапІнийи .
58011028	Хъугъувал ади , дугъу израилариз Пасхайин машквар апІинай , сифте бабкан гъахьидар йихури гъючІвнайи пуч апІрури дурарик ктручбан бадали , урчІарикан ифи кадатай , гъапнийи .
58011029	Хъугъувал ади , халкь , жилиланси , Уьру гьюллантина гъушнийи ; хъа египтаризра гьаци апІуз ккун гъабхьиган , дурар вари ккахьну гъарагънийи .
58011030	Израиларин хъугъувалиинди Ерихон шагьрилан илтІикІнайи зурба цалар , душвлан ургуд йигъан хъади-хъади илтІикІган , гьарагъну ахьнийи .
58011031	Кьяппади лихурайи Рахав , хъугъувал ади , душмандин тереф ахтармиш апІурайи израилар мясляаьтниинди кьабул гъапІган , хътругърударихъди тІанкь гъахьундайи .
58011032	Артухъ хъана фу кІуза ? Узуз Гедеондикан , Варакайикан , Самсондикан , Ефтайикан , Давуддикан , Самуиликан ва пайгъамбрарикан пуз вахт адарзуз .
58011033	Дурари , хъугъувал ади , гьюкуматар дисуйи , дугъривал ипуйи , гаф тувнайиб дурарихьна рубкьуйи , асланарин ушвар хъяркьюйи ,
58011034	гъизгъин цІа ктІубшвуйи , учІру ханжларихьан чпи уьрхюйи . Дурарин зяифвал кьувватназ илтІибкІуйи , дурар дявдиъ кьувватлу шуйи ва алжагънайи къушмар гьергну гъягъюз гъитуйи .
58011035	Дишагьлийирихьна , чІиви духьну , чпин дийихнайи багахьлуйир кьяляхъ гъюйи . ГьацІарикан , чпиз улупу азадвалихьан думутІан лап ужуб уьмриз чпи чІиви шлуб аьгъяди гьудучІвган , йикІру гьялнахъна хру аьзабар кчІюкьюйи .
58011036	Гьатмундари чпиин аьлхъюри хьувалар ва урччвувалар , хъа гьацира зунжрар ва дустгъар аьгь апІуйи ,
58011037	жарариин гъвандин жвар уьлюбхюйи , кьюб йишв’ина парчйир апІуйи , ханжларихьди йихуйи , сасдар марччаринна цІигьарин гъидкьариъди уьлкйириъ ахъуз мажбур шуйи , сасдариз фукІара гьубкІну адайи , сасдарихъ хъергуйи ва сасдарикан , рихшанд апІури , зивзивар кчІюкьюйи .
58011038	Хъа саспидар , чпи вари дюн’ятІан багьа вуйидар , ичІи чюллериъ , дагълариъ , хьарариъ ва чІуру гъярариъ уьргъну ими .
58011039	Дурар варидарикан , чпин хъугъувализ дилигну , Аллагь рази гъахьнийи . Дурариз саризра чІивидимиди чпиз гаф тувну рубкьруб гъурубкьундайи ,
58011040	гьаз гъапиш Аллагьди ухьузра кади , гьадрарихъди ухьура гьуркІувалихъна гъюбан бадали , фу-вуш лап ужуб гьязур дапІна .
58012001	Лигай , ухьлан , дифаркьан , шагьидар илтІикІна ! Гьаддиз гъачай , ухьлан ухьуз гьергуз машат апІурайиб ва гьацира ухьу алдакуз гъитрайи гунагь вари илдипурхьа ва сабурлуди ухьуз кадабтІнайи манзил ккадапІурхьа .
58012002	Зат ктІатІарццди Исайиз лигури гъузурхьа . Думу , ихь хъугъувалин ккергъубра ва ккудукІубра ву . Дугъу , гъюз ккайи шадвал бадали , беябурваликкди хачриин аьзиятар аьгь гъапІну ва гьамус Думу , Аллагьдин тахтнан арччул терефнахъинди деъна .
58012003	Гьамциб даккнивал гунагькрарин терефнаан аьгь ГъапІурикан сацІиб фикир апІинай . Миди учвуз , ичв юкІв-рюгь усалвалиъ адрабхъуз ва рюгь дурубгуз кюмек апІидичвуз .
58012004	Учвуз сабан гунгьихъди ифи ктипайиз элегуб алабхъундарчвуз .
58012005	Учвуз Жвуван веледаризси дупнайи аьшкь капІру гьамцдар гафар кІваълан гьархначвуз : « Йиз бай , Аллагьди увуз жаза адабтІурайивал ибак апІури апІин , Думу увуз хъжагъруган , мукуцухан .
58012006	Фицики Аллагьди жаза Чан юкІв алидариз адабтІури шулу ва Чан байди кьабул дапІнайириз йивури шулу » .
58012007	Учву аьгь апІурайи жазйир учву вердиш апІурайивалин саб пай ву . Аллагь учвуз Чан баяризси лигури шулу . Адашди жаза тутрувру бай шлуб вуйин ?
58012008	Эгер учвуз жаза адабтІури гъахьундарш , — хъа гьарсариз жаза адабтІури шулу , — учву бичди гъахьидар вучва , гьякь баяр дарчва .
58012009	Ухьухъ варидарихъ му жилиин жаза адабтІу адшар гъахьунхьухъ , ва дурарин ухьу гьюрмат уьбхюйхьа . Хъа яшамиш хьуз , фукьан артухъ ухьу ихь рюгьярин Адашдихъ хъпехърудар духьну ккунду !
58012010	Ихь адшари ухьу саб вахтназтІан вердиш гъапІундар — думура ккабхъубси . Хъа Аллагьди , ухьура Чан гирамивалин иштиракчйир хьпан бадали , ухьуз уж’вал ибшри , кІури , вердиш апІурахьу .
58012011	Ухьуз фициб жюре жаза вушра , шадвал хруси ваъ , хъа иццрушназ вуйибси гьугъубжвурахьуз . Хъасин , жазайиинди вердиш дапІнайири , дугъривалинна мясляаьтнан бегьер ккадабцІури шулу .
58012012	Гьаддиз амансуз хилар ва зяиф кьамкьар ижми апІинай .
58012013	Дюз рякъюъди , ликуриз зиян шлуси ваъ , хъа сагъ шлуси , гъарахай .
58012014	Вари адмийирихъди мясляаьт ади яшамиш хьуз ва гирамидар хьуз ял апІинай — гирамивал адарди , гьич сарихьанра Агъа рякъюз хьидар .
58012015	Лигайки , гьич сарра Аллагьдин ужувлахъ мягьрум даришри ва кьутІкьли кьаблиси зарар-зиян тувруси дарибшри , гьацдарилантина чиркин даришри .
58012016	Лигай , учвкан сарира кьяппавал мапІанай ва , саб гъаб ипІрубдихъ хизандиъ аьхю бализ айи ихтиярар масу туву Исавси , Аллагьдихьан гьадмукьан ярхлади махьанай .
58012017	Учвуз аьгъячвуз , хъасин Исавдиз чан ихтиярар кьяляхъ апІуз ккун гъабхьнийи , аммаки думу тина гъапІнийи . Дугъхьан , чпин адашди гьял гъапІуб , гьеле уларилан рубзури гьаддикан ккун гъапІнийишра , дигиш апІуз гъабхьундайи .
58012018	Учву хил кучуз даршлу ва цІа алабхъну убгурайи дагъдихьна , мучІувалихьна , пашманвалихьна ва тІурфнахьна дуфнадарчва .
58012019	Зурнайин сеснахьна ва улхурайи дихнахьна дуфнадарчва . Думу дих гъеебхьдари чпикди улхуб давам дарапІуз миннат апІуйи .
58012020	Инсанарихьан чпиз дебкку гьамциб табшуругъ аьгь апІуз шулдайи : « Эгер гьяйванат гьаму дагъдик кубкьиш , думу , йивури гъванар , йибкІну ккунду » .
58012021	Думу шиклихьан гьадмукьан гучІ айики , гьеле Мусайира кмиди гьамци гъапнийи : « Узу гукІнишин кабхъну йикІуразу » .
58012022	Ваъ ! Учву Сион дагъдихьна , чІиви Аллагьдин шагьрихьна , Аьршарин Ерусалимдихьна дуфначва ! Учву шадвалин мяракайиз уч духьнайи агъзрариинди малайикарихьна дуфначва .
58012023	Учву , аьршариъ ччвурар дидикІнайи , сарпидар вуди бабкан гъашидарин мяракайиз дуфначва . Учву вари халкьарин суд апІру Аллагьдихьна ва гьуркІу дугъридарин рюгьярихьна дуфначва .
58012024	Учву , Исайихьна , ЦІийи Йикьрар Дерккурихьна , Авелин ифитІан ужуди улхурайи кибчру Дугъан ифдихьна дуфначва .
58012025	Лигай , учвухьна илтІикІурайи Аллагь тина мапІанай . Израиларихьан гьаму жилиин гафар апІурайирихъ хъпебехъган гьадабтІу жазайиккан кІул ккадабгъуз дархьиган , дидлан артухъ аьршариан гафар АпІурайирихьан гьудучІвиш , ухьхьанра кІул ккадабгъуз хьибдар .
58012026	Думуган Дугъан дихну жилар тІурччвуйи , хъа гьамус Дугъу гаф тувна : « Узу саб ражарисана жилар тІурччвидиза , неинки жилар , хъа гьацира аьршарра » .
58012027	« Саб ражарисана » кІуру му гафар : вари халкь дапІнайибдикан вари ккадабшвруб ва саб вахтназтІан даруб дубгди , хъа ккадабшвуз даршлуб гъубзди , кІурайидар ву .
58012028	Гьаци вуйиган ухьуз ккадабшвуз даршлу Паччагьлугъ рубкьурайиган , чухсагъул кІури гъуздихьа , гьюрматлудина гукІунди Аллагьдиз икрам апІури гъуздихьа ,
58012029	гьаз гъапиш ихь Аллагь — вари хътІюбкьру цІа ву .
58013001	Учву гъардшарси чиб-чпи ккун апІинай .
58013002	Рякъюъ айидар кьабул апІруваликан кІваълан магьарханай . Гьаци апІрудари , чпизра аьгъдарди , малайикар хялижв апІури шулу .
58013003	Дустгъариъ айидар , гьадрарихъди дустгъариъ айидар учву вуйибси , кІваин алаури апІинай . Улуржурайидар , гьадрарихъди аьзабариъ учвура айибси , кІваин алаури апІинай .
58013004	Нюкягь гьюрматлуб ва марцциб дубхьну ккун . Аллагьди , чан жилир вая хпир гъитну , гъирагъдиъ ул айир ва кьяппавал апІрур жазайиз тувди .
58013005	Пул ккун апІувалихьан шлубкьан азадди гъузай . Учвуз айибдиин разиди гъузай , фицики Аллагьди гъапну : „ Узу уву сарди гъитдарза ва гатІахьдарза “ .
58013006	Гьаци вуйиган ухьхьан саб шак адарди пуз шулухьхьан : “ Агъа — йиз Кюмекчи вуйиз , узуз сабдихьанра гучІ адарзуз . Инсандихьан узуз гьапІуз шул ? “
58013007	КІваин апІинай учвуз Аллагьдин гаф улупдар : дурарин уьмриз ва аьжализ лигури , гьадрарин хъугъувал учвуъра ади гъузай .
58013008	Иса Месигь накьра , гъира , гьаммишанра зат дигиш шлур дар .
58013009	Ужувлан хабарназ къаршу гьар жюре каламари учву гьякь’валихьан гьадауз мигъитанай . ЮкІвар , фициб хураг ипІуруш , гьаддин къайдйириинди мюгькам дарапІди ( дурар тамам апІрудариз дурари хайир гъабхундар ) , хъа Аллагьдин ужувлиинди апІуруш , ужу шул .
58013010	Ухьуз ихь хусуси гъурбнар хрушв ахьуз . Душв’ан гирами Чадриъ гъуллугъ апІурайидариз хураг ипІуз ихтияр адар .
58013011	Аллагьдин заан гъуллугъчийи „ Лап Гирамишваз “ гьяйванатарин ифи хура — му гъурбан гунгьарихъанди вуйи — хъа жандкар чІатанишваъ ургура .
58013012	Гьаци Исайира , шагьрин урнарин чІатанди , Чан ифдиинди халкь гирами апІбан бадали , аьзаб гъизигнийи .
58013013	Гьаддиз гъачай ухьура , Гьадму ккахъу беябурвал ухьура пай апІруси , Дугъахьна шагьрин урнарин чІатинди удучІвидихьа .
58013014	Ухьуз му жилиин гьаргандин шагьур адархьуз , ухьу гъюз ккайи шагьриз ккилигурайидар вухьа .
58013015	Гьаммишан Аллагьдиз , Дугъан ччвур рабгъури , ушвниан удучІвурайи тярифнан гъурбнар Исайилантина хидихьа .
58013016	Уж’вал апІуз ва гьудрубкІрудариз тувуз кІваълан магьарханай — мицдар гъурбнар Аллагьдиз кабалгрудар ву .
58013017	Учвуз аькьюл-насигьят туврайидарихъ хъпехъури , мютІюгъ йихьай . Дурар , ул иливну даърахди , ичв юкІварин гъайгъушнаъ а , гьаз гъапиш дурариз чпи Аллагьдин улихь жаваб тувруб аьгъя . Дурари чпиин али гъуллугъ , гъагъи бала алиси , тямягь хътру саягъ тамам апІруси мапІанай , фицики дидкан учвуз айи хайир адар , хъа разивалиинди кІулиз адабгъруси , ичв терефнаан кюмек апІинай .
58013018	Учу бадали ккарагури йихьай . Ич намус марцци вуйивалик ич саб шак кадарич , ва варибдиъ дугъриди гъузуз ккундучуз .
58013019	Хъа гизафна-гизафси узу учвухьна ухди хъадакну гъюз ккарагай .
58013020	Гъит , мясляаьтнан Аллагьди , марччарин зурба Марччлихъан вуйи , Чан ифдиинди гьаммишандиз вуйи Гирами Йикьрариин печать гъиву ихь Агъа Иса чІиви ГъапІури ,
58013021	учву Чан ният тамам апІру гьарсаб ужуб ляхнихъ хъаъри . Ва , гъит , Иса Месигьдилантина Дугъу ухьу , Чаз ккуниб апІруси , гъитри . Хъа Иса Месигьдин , гъит , гьаммишандиз ад ибшри . Амин .
58013022	Гъардшар , узу учвуз миннат апІураза , учвук юкІв капІрайи гьаму гафар сабурлуди кьабул апІинай , фицики му йиз кагъаз думукьан ярхиб дар .
58013023	Аьгъю йибхьай , ихь гъардаш Тимофей азад гъапІну . Эгер думу багарихьди мина гъафиш , узу учвухьна гьадмура хъади гъидиза .
58013024	Ичв вари аьхюдариз ва Аллагьдин гирами вари халкьдиз — саламар . Италияйианра Иса Месигьдин терефкрари учвуз саламар хътаура .
58013025	Гъит уж’вал учвухъ варидарихъди гъубзри !
59001001	Аллагьдин ва Агъа Иса Месигьдин лукІ Якьубдихьан вари дюн’я вуйибси дарагънайи Израилин йицІикьюб тухмин Аллагьдин адмийириз — саламар !
59001002	Йиз гъардшар , учв’ин гьар жюре читинвалар алахьруган , учву лап бахтлу касарси гьисаб апІинай ,
59001003	фицики , ичв хъугъувал читинвалариантина удубчІвруган , сабурлувал арайиз гъюруб аьгъячвуз .
59001004	Ва гьамциб сабурлували чан ляхин кІулиз адабгъну ккунду , гьамдиинди учву гьуркІдар ва тамамдар шулачва , учвуъ камивал хьибдар .
59001005	Эгер учвкан шлиз аькьюл гьубкІрадарш , дугъу , гьяйиф ктарди багъиш апІру ва камивалар дарагру Аллагьдикан тІалаб апІри ва Аллагьди дугъаз тувди .
59001006	Хъа учву хъугъвал ади тІалаб дапІну ккунду , саб шак адарди , фицики , шаклу шлур , микІру гьипнайи ва ибикьурайи гьюлин лепейиз ухшар ву .
59001007	Мицир касди , Агъайихьан фукІа-мукІа шулиз кІури , фикир дарапІри .
59001008	Шаклу вуйири кьюбдикан фикир апІури шулу , думу чан ляхнариъ ижмир шулдар .
59001009	Касибвалиъ айи гъардаш Аллагьдин улихь учв заан вуйивалиин фурслуди ккунду .
59001010	Хъа девлетлур чан мютІюгъвалиин фурслуди ккунду , гьаз гъапиш , думу , чІурдин кюкюси , жвартІ хьиди .
59001011	Ригъ гьудубчІвуру ва убцрушин абхъру . Убцрушнаан укІ чубхуру , дидин кюкю алдабхьуру ва дидин уччвувал йибкІуру . Гьамдиз ухшарди девлетлуйирра , чпин вари ляхнарра хъади , терг хьиди .
59001012	Читинвалариъ ахърур хушбахтавар ву . Читинвалариан Аллагь ккунди удучІвуриз , Аллагьдихьан , Чав Гаф тувнайиси , гьаргандин уьмрин таж рубкьиди .
59001013	Читинвалариъ ахъру сарира « Му читинвалар Аллагьди гьаънайидар ву » дупну ккундар , фицики Аллагьдин писваларихъди вуйиб гьич фукІара адар ва саризра читинвалар гьаъдар .
59001014	Хъа гьарсар кас чан тямягьяри зигура , хъа ккаъра ва дючІюркьну гъитра .
59001015	Тямягьну , дишагьлийикси , гунагь кибшру ва апІуру , хъа гунгьи , ликриин гъабшиган , аьжал хуру .
59001016	Йиз масан гъардшар , учву учвуз кучІлар апІрубси мапІанай .
59001017	Гьарсаб ужувлаз апІурайи ляхин ва гьубкІну вуйи хъуркьвал заълан , Аллагьдихьан , аьршарин акв арайиз гъабхи Адашдихьан вуйиб ву . Аллагь гьаммишан сабсир ву ва гьюдюхрур дар .
59001018	Дугъу Чан гьякь вуйи Гафналантина , Чав халкь гъапІубдик варибдик варитІан заан вуйидар хьпан бадали , ухькан Чаз веледар ктаъну . Хъпехъуз ва кІул ккивуз аьгъю йибхьай .
59001019	Йиз масан гъардшар , гьаммишан гафар апІузтІан — кІурубдихъ хъпехъуз гьяракатнаъ йихьай ва хъял кубчІвуз гьялак махьанай ,
59001020	даршиш , инсандик хъял кайивали Аллагьдиз ккуни дугъривал хурдар .
59001021	Гьаци вуйиган , учву апІурайи ляхнариъ писваларихьанна гьякьсузваларихьан ярхла йихьай ва ичв кІваъ урзурайи Аллагьдин аьгъювалар мютІюгълуди кьабул апІинай , фицики гьаму аьгъювалари ичв рюгьяр уьрхиди .
59001022	Аллагьдин гаф тамам апІинай , хъа эгер учву думу деебхьнутІан гъибтдарш , учву учвуз кучІлар апІурачва .
59001023	Эгер шли , Аллагьдин аьгъювалариъ кІурайидар дарапІри , деерхьнутІан гъитрадарш , думу гюзгдиан чан маш рябкъюрайириз ухшар ву .
59001024	Думу чаз дилигну гьудучІвиди ва гьадму гагьди , учв фицир вуш , кІваълан гьархди .
59001025	Хъа , азадвал хру варитІан заан вуйи Аллагьдин закон кІваантІан аьгъю апІрур ва кІваълан гьадрапІри гьаддихъди чан ляхнар кІулиз адагърур , чан ляхнариъ бахтлу хьиди .
59001026	Эгер шли учв дугъри вуза кІури фикир апІураш , хъа чан мелзнан эйсивал апІуз аьгъдарш , дугъу чав чаз кучІлар апІура ва дугъан дугъривал файдасуз ву .
59001027	Аллагьдизна Аьршарин Адашдиз ккуни чиркин дару марцци дугъривал — касибвалиъ айи ачІни хпаризна йитимариз кюмек апІувал ва жвув гьаму дюн’яйин чиркинвалариккан уьрхювал ву .
59002001	Йиз гъардшар , ихь адлу вуйи Агъа Иса Месигьдихъ хъугъри , адмийир ккунидаризна даккнидариз жара мапІанай .
59002002	Мисалназ , учву уч духьнайишваз багьа палат али ва гъизилин тІублан хъайи адми гъюру , гьацира — йирси палат али касибра .
59002003	Учву багьа палат алириз , артухъ гьюрмат апІури , гьамци кІурачва : « Уву гьаму ужударсдар йишварикан гьамунубдиин деъ » . Хъа касибдиз кІурачва : « Гьатушвахьинди гьудучІв » , ясана , « Йиз ликарихъинди деъ » .
59002004	Учву гьапІрачва ? Учву сарин улихь сар заан апІурачва ва ичв дюз дару хияларихьди , фунур артухъур вуш , гьял апІурачва .
59002005	Хъебехъай , йиз масан вуйи гъардшар ! Аллагьди гьаму дюн’яйин улихь касиб вуйидар кадагънадаринхъа , чпин хъугъувалиъ мюгькам ва , Учв ккунидариз гаф тувнайиси , Чан Паччагьлугъдин ирс рубкьрудар хьпан бадали ?
59002006	Хъа учву касибар гьясбикк апІурадарчва ! Девлетлуйир даринхъа учвлан гъидикь алдабхъурайидар . Учву судариз хъчІюхюрайидар гьадрар даринхъа ?
59002007	Гьадрар даринхъа , учву Чазди кадагънайи Месигьдин ччвур беябур апІурайидар ? !
59002008	Эгер учву дугъриданра , Гирами китабариъ улупнайи : « Багахь хьайир жвуваз жвувси ккун апІин » кІуру паччагьвалин закондиъ айиси апІураш , учву дюзди апІурачва .
59002009	Хъа эгер учву сартІан сар артухъди дисураш , гунагьариъ ахърачва , ва учвуз , закон гъючІюбгъдаризси , жаза гьадабтІиди .
59002010	Гьаз гъапиш , шли , Къанундиъ улупнайиб вари тамам апІури , хъа душв’ан саб фукІа-мукІа тамам дарапІди гъибтиш , дицир кас вари Къанун чІюбгъбаъ тахсиркар ву .
59002011	Фицики « кьяппавал мапІан » гъапи Аллагьди « миликІан » гъапундаринхъа ? Ва гьаддиз , эгер уву кьяппавал апІурадарш , хъа йивну йикІураш , Къанун чІюбгъюрава .
59002012	Азадвал тувру Къанундиинди суд апІурайи адмийинсдар гафар ва ляхнар апІин .
59002013	Фицики Аллагьдин судди жарариз уж’вал дарапІрурин язухъ апІидар . Уж’вал судтІан зиина ву !
59002014	Йиз гъардшар , фу тІяаьм ахъа , эгер шли , хъугъраза , кІураш , хъа ужувлан ляхнар апІдарш ? Мициб хъугъували думу уьрхидар , гьаци дарин ?
59002015	Эгер чвуччвуз , ясана чуччуз алабхьуз палат , ясана ипІуз уьл адарш ,
59002016	хъа учвкан сари : « Гъарах мясляаьтниинди . Яшамиш йихь манишнаъ ва тухъди ! » — дупну , фукІа-мукІа дугъаз адрубдикан тутрувиш , мушваъ фу шул ?
59002017	Ари гьамци , эгер хъугъувал лайикь вуйи ляхнариинди улупдарш , хъугъувал дубкІнайи гьисаб ву .
59002018	Сари пуз мумкин ву : « Увуз хъугъувал авуз , хъа узуз — ляхнар ! Ляхнар дарди яв хъугъувал гьан , улуп узуз ! Хъа узу увуз йиз ляхнариъ рябкъюрайи йиз хъугъувал улупидизавуз » .
59002019	Уву Аллагь сар вуйивалихъ хъугърана ? Ужуйи апІурава ! Гьеле жинарра хъугъра ва гукІунди йихура .
59002020	Эй ичІи инсан ! Увуз ляхнариинди дару хъугъувал файдасуз вуйивал аьгъю дубхьну ккундийвуз ?
59002021	Хъа ихь абйирин аба Ибрагьим , чан бай Исакь , гъурбан апІрушв’ина гъахиган , чан ляхнариинди гьякь гъапІундайинхъа ?
59002022	Рябкъюрайвуз , дугъан хъугъувал ляхнариинди шуйи ва ляхнарин кюмекниинди дугъан хъугъувал гьубкІуб гъабхьну .
59002023	Ва гьамци , Гирами бикІбариъ дибикІнайиб тамам гъабхьну : « Ибрагьим Аллагьдихъ хъугънийи ва , чан хъугъувализ дилигну , думу гьякь гъапІнийи » ва гьаддиз , дугъаз Аллагьдин дуст гъапнура вуйи .
59002024	Рябкъюрайчвуз , Аллагьдин улихь адми , неинки саб хъугъвалиинди , хъа чан ляхнариинди гьякь апІура .
59002025	Гьаци гъабхьну кач’вал кайи Раавдихъдира . Дугъу , чпин шагьур ахтармиш апІури гъафидар , кьабул дапІну , жара рякъди гьаиган , думу чан ляхнариз дилигну , гьякь гъапІундайинхъа ? !
59002026	Ари гьамци , рюгь адру беден фици дубкІну шулуш , хъугъувалра , ляхнар даруган , дубкІна .
59003001	Йиз гъардшар , вари мялимар хьуз мюхъюгъянай . Ихь , мялимарин , суд ижмиди апІруб аьгъячвузки ,
59003002	фицики ухьу варидари гагь-гагь лайикьсуз тІулар апІурахьа . Чан мелзниинди чІуруб даркІрур гьуркІу кас ву ва дугъаз чан бедендин эйсивал апІузра кьувват а .
59003003	Эгер гьяйвнин сппаригъ ухьу фури гъипиш , думу ухьуз мютІюгъ шулу , дидин вари жандин эйвал апІурхьа .
59003004	Гьадмукьан аьхю гимйирра магьа гьаци , пис микІари гьирчнайидар , саб бицІи рулиинди хъапІрури чаз ккунишвахъинди хъапІра .
59003005	Гьамци ихь мелзра , учв ихь бедендин бицІи пайтІан даршра , дидхьан зурба ляхнар апІуз шулу . ЦІюмгъял кабхъиш , гьадму бицІи цІи зурба яркур убгуру !
59003006	Мелз — цІа ву . Ихь жандин имбу паярик гъилигган , дидиъ варитІан гизаф писвал а . Диди вари жан чиркин апІура ; дидик жегьеннемдин цІикан цІа кабхъра ва ихь уьмур убгура .
59003007	Адмийи гьубкьу жюрейин гьяйванатар , жакьвар , улчвурхури гъягърудар ва гьюлерин гьяйванатар вердиш дапІна ва апІурира а .
59003008	Хъа гьич сарихьанра мелз вердиш апІуз шулдар . Му дебккуз даршлу , агъуйи абцІнайи завал ву .
59003009	Гьамдиинди ухьу ихь Адаш Агъайин тярифар апІури шулхьа ва гьамдиинди Аллагьдиз ухшар ади халкь дапІнайи адмийириз агьрарра апІури шулхьа .
59003010	Саб ушвниан удучІвуру ужувлан гафарра , агьрарра . Йиз гъардшар , дици дубхьну ккундар .
59003011	Саб булагъдиан марцци штарра , кьилзи штарра удучІвури хьуз мумкин вуйинхъа ?
59003012	Йиз гъардшар , шулин ари , инжирин гьаригъ хифар гъиршри , ясана тІумтІарин ширариин инжирар илиршури ? Гьаци кьилзи булагъдиан марцци шид удубчІвуб мумкин дар !
59003013	Ичв арайиъ фужкІа дугъридан фагьумлу ва варибдин гъавриъ айи кас адарин ? Эгер дицир аш , дугъу чан фагьумлувал гьякь уьмриинди улупну ккунду , фагьумлуйириси кІул ис дапІну ккунду .
59003014	Хъа эгер ичв юкІвариъ пис бахилвал аш , ва иблисвалиинди жвуваз хайир абгураш , фурслу махьанай ва гьякьнакан кучІал макадапІанай .
59003015	Мициб фагьум заълан гъюруб дар , думу му дюн’яйинуб ву ; рюгьниинди вуйиб дар , иблисдихьан гъюрайиб ву .
59003016	Наан бахилвал ва жвувтІан даккнивал аш , гьадушваъ къайдасузвал ва гьарсаб пис ляхин а .
59003017	Заълан гъюрайи фагьумлувал , сифте нубатнаъ , марцциб ву , гьацира мясляаьт хурайиб ву , аькьюллуб ву , аьлакьайихъна хруб ву , рягьимлувалихьди ва ужувлан ляхнарихьди абцІна , диди адмийир ккунидаризна даккнидариз жара апІдар ва машназ лигдар .
59003018	Ислягьвал бадали мясляаьтниинди лихрудари гьякьвалин бегьер ккадабцІиди .
59004001	ГьапІрудар ву ичв гъярхьбарна гьюжатар ? Ичв жанариъ урхьурайи тямягьярилан гъюрайидар даринхъа ?
59004002	Учвуз фу-вуш ккундучвуз , хъа думу шуладарчвуз , гьаддиз чиб-чпигъ гъярхьну йихурачва . Учву гужназ хъюгърачва , хъа фукІара шуладарчвухьан , ва гьаддиз , гьюжатар апІурачва ва гъярхьрачва . Учвуз ккуниб шуладарчвуз , гьаз гъапиш Аллагьдикан ккун апІурадарчва .
59004003	Учву ккун апІурашра , ккун апІурайиб тамам шуладаричв , гьаз гъапиш учву ужудар ниятариз ккун апІурадарчва , хъа — ичв тямягьяр гьуркІбахъди .
59004004	Дюз дарудар , учвуз аьгъдарди айчвуз , гьаму файдасуз дюн’яйихъди хьувал — Аллагьдихъди апІурайи дяви вуйиваликан ? Шлиз гьаму файда ктру дюн’яйихъди дуст духьну ккундуш , думу Аллагьдиз душманди удучІвура .
59004005	Гирами бикІбариъ гьавайиди гьамци дибикІна кІуранчва ? « Ухьуъ учІвнайи Рюгьназ ухьу анжагъ ЧазтІан духьну ккундар » .
59004006	Хъа Дугъу ухьуз мутІан артухъ уж’вал улупну . Магьа гьаддиз , Гирами бикІбариъ дупна : « Аллагь фурсачйириз къаршуди удучІвуру , хъа кьисматниин рази вуйидар ккун апІуру » .
59004007	Гьаддиз , Аллагьдиз мютІюгъ йихьай ! Иблисдиз къаршу удучІвай — думу учвхьан гьебгди .
59004008	Аллагьдихьна багахь йихьай — Аллагьра учвухьна багахь хьиди . Хилар жикІай , гунагькрар , юкІвар марцц апІинай , кью-кьюб юкІв айи адмийир !
59004009	Дердер апІинай , гьарай ипай , ишай ! Ичв аьлхъбар ишбариз илтІибкІрийичв , шадвал — пашманвализ .
59004010	Агъайин улихь учву исди дисай , ва Дугъу учву за апІиди .
59004011	Сар-сариз чІуру гафар мапІанай , гъардшар . Шли чан гъардшиз чІуру гафар апІуруш ва тахсир кипруш , дугъу Къанундиз къаршуди кІура ва Къанун тахсир апІура . Хъа уву гьамци Къанундик тахсир кипраш , уву Къанундиъ улупнайиб тамам апІрур дарва , хъа — судьявал апІурава .
59004012	Аммаки , Къанун Туврур ва судьявал АпІрур сартІан адар , уьрхюз Шлур , ясана терг АпІрур . Хъа уву гьацир фуж вува , яв багахь хьайирин суд апІуз ?
59004013	Гьамус учву узухъ хъебехъай , гьамци кІурудар : « Гъи-закур саб фунуб-вуш шагьриз сад йисазди , ариш-вериш апІури , гизаф пул гъазанмиш апІуз гъягъидихьа » .
59004014	Учвуз , гьеле закур учвкан фу шулушра , аьгъдарчвуз ! Ичв уьмур фу вухъа ? Учву , сацІиб ачмиш духьну , дургру дифарси вучва .
59004015	Учву , мидин ерина , гьарган гьамци дупну ккунду : « Эгер Агъайиз ккун дубхьну , ухьу сагъди гъузиш , гьамци-гьамци апІидихьа » .
59004016	Хъа учву , учв’ин элеъначва ва ултІурччвру гафар апІурачва . Гьарсаб гьамциб фурс чІуруб ву .
59004017	Ва гьаддиз , учвуз дюзвал фу-вуш аьгъядишра , гьаци дарапІрур гунгьин тахсиркар ву .
59005001	Хъа гьамус хъебехъай , учву , девлетлуйир ! Ишай ва гьарай ипай учв’ин улукьуз ккайи бедбахтвалариин .
59005002	Ичв девлет гъутІну , ичв палат сурари гъипІну .
59005003	Ичв гъизилизна арсраз гандриж гъивну ! Гьадму гандрижи учвуз къаршуди шагьидвал апІиди ва ичв беден , цІиси , ипІиди . Учву ичв аьхиримжи йигъариз учвуз девлет уч дапІначва !
59005004	Ичв хутІлариъ бегьер уч апІрудариз кьимат тутрувди , учвуз гъибтунчва , дурари Аллагьдиз гьарйир апІура , ва хутІлиъ айидарин агьрар Саваоф Агъайин ибарихьна дурукьна . ( Саваоф — Аллагьдин ччвурарикан саб , аьршарин кьушмарин аьхюр кІуру гаф ву ) .
59005005	Учву жилиин девлетниин уьлюрхну яшамиш гъахьунчва , кефер апІури гъахьунчва , урккру йигъаз ичв жанар гваназ гъюрхюнчва .
59005006	Учву тахсир ктрудар тахсиркрар апІуйчва ва йивну йихуйчва , хъа дурар учвуз гъаршу гъудужвдайи .
59005007	Гьаци вуйиган , сабур апІинай , гъардшар , Агъа кьяляхъ гъюру йигъ хьайизкьан ! Лигай , нежбер фукьан сабурлуди ккилигури шулуш , дубзнайи жили багьа бегьер хайиз фици думу чвлин ва хьадукран мархьариз ккилигури шулуш .
59005008	Учвура сабурлувалиинди ккилигури гъузай , юкІвар мюгькам апІинай , гьаз гъапиш , Агъа гъюру йигъар сарун багахь хьа .
59005009	Гъардшар , Аллагьди учвуз жаза гьададабтІуз , чиб-чпилан мулханай . Лигай , Судья гьамустІанра урчІарихъ дийигъна !
59005010	Гъардшар , сабур апІбаъ ва мюгькамвалиъ Аллагьдин ччвурнахъан гъапи пайгъамбрарихъан мисал гъадабгъай .
59005011	Учвуз аьгъячвуз , аьхиризкьан мюгькамди гъуздариз учу бахтаврар кІурача . Учвуз Аюбдин ижмиваликан гъеебхьунчвуз ва , Агъайи дугъаз чан уьмриъ фициб аьхир тувнуш , аьгъячвуз , гьаз гъапиш Агъа рягьимлур ву ва язухъ Зигрур ву .
59005012	Сифтена-сифте , йиз гъардшар , я завариинди , я жилариинди ху мапІанай , я жараси гьич саб жюрейиинди ху мапІанай . Гъит ичв анжагъ « ав » кІурушваъ « ав » ибшри , « ваъ » кІурушваъ « ваъ » ибшри , учвуз жаза дархьбан бадали .
59005013	Учвкан фуж балайикк ккахъиш , гъит ккарагри , фуж шадвали ацІнаш , гъит Аллагьдиз мяълийир апІри .
59005014	Учвкан фуж иццураш , хъугърударин жямяаьтдин аьхюриз дих апІри ва , Агъайин ччвурнахъ ччим кадатну , гъит , гьадгъан зиин ккарагри .
59005015	ГьубкІну хъугъвал айи ккарагували иццурайир сагъ апІиди ва Агъайи думу ликриин апІиди . Хъа эгер дугъу гунагь дапІнаш , хил алдабгъиди .
59005016	Гьаддиз чиб-чпин улихь жвувкан ктахьу гунгьар кІул’ин дисай ва , Агъайи учву сагъ апІбан бадали , чиб-чпихъанди ккарагай . Гьякь уьмур хъапІрайирин ккарагбаъ гизаф кьувват а !
59005017	Ил’яс ухьусир адми вуйи . Думу лап ижмишнаан мархь дурубгъбан бадали ккарагнийи , ва шубуд йисанна гьацІаъ гъубгъундайи .
59005018	Думу хъана ккарагнийи , ва аьршариан мархь гъубгънийи , жили бегьер гъабхнийи .
59005019	Йиз гъардшар , эгер учвкан фуж , гьякь рякълан улдугну , шли-вуш хъана алаънуш ,
59005020	аьгъю йибхьай , гунагькар кучІлин рякъхъан хътаури думу аьжалихьан уьрхюра ва гизаф гунгьар апІуваликкан азад апІура .
60001001	Иса Месигьдин вакил Петрихьан гъурабйирди жара жилариин Понтдиъ , Галатдиъ , Каппадокияйиъ , Азияйиъ ва Вифанияйиъ дарагънайи , Аллагьди Чан рябкъювалиинди кадагънайи хъугънайидариз , учву , Рюгьну гирами дапІнайидар , Иса Месигьдихъ хъпехъбан ва Дугъан ифдиинди марцц хьпан бадали , учвуз гьуркІну вуйи уж’вал ва мясляаьт ибшричвуз !
60001002	
60001003	Ихь Агъа Иса Месигьдин Адаш ужувлиинди ишричав . Дугъу , Иса Месигь чІиви апІбиинди Чан зурба вуйи уж’вал улупну , ухьу заълан бабкан гъахну ва цІийи уьмрихъ хъаъну .
60001004	Гьамдиинди ухьук , я аьжалихьан , я камиваларихьан , я вахтнахьан чІур апІуз даршлу , чІиви миж кивунхьук . Ихь миж кайи « девлет » ухьуз аьршариъ уьбхюра .
60001005	Учвуз , ичв хъугъувализ дилигну , Аллагьдин кьудратнакк ккайидар , гъиямат йигъахъна аьхиримжи вахтари ачмиш шлу уьрхювал рубкьидичвуз .
60001006	Гьаци вуйиган , гьеле сацІиб вахтари гьаржюре читинвалариъ учІврушнар кчІикьуб алабхъурушра , гьамдиин шад йихьай .
60001007	Аьгъю йибхьайки , гъизилра цІиинди таза алапІурайиб . ЦІихьан гьеле думу зат имдарди деебцІну гъядапІузра шулу , хъа ичв хъугъувал гъизилтІан лап артухъ багьа ву , ва думу , гьякьди вуйиб вуш , ясана — дарш , Иса Месигь кьяляхъ гъафи вахтна гъиямат йигъан жвуван тяриф , ад ва заанвал жвувахьна рубкьбан бадали , ахтармиш дапІну ккундарин ? !
60001008	Думу ( Иса ) ккундучвуз , гьеле учвуз гъяркъюндаршра , учву Дугъахъ хъугърачва , гьеле гьаму ражари Думу ичв уларикк ккадаршра . Учву улупуз даршлу аьжайиб шадвали ацІну урхьурачва ,
60001009	гьаз гъапиш ичв хъугъувалин метлеб кІулиз удубчІвурайичв — ичв уьрхювал .
60001010	Гьаму уьрхюваликан чпин вахтари гьеле пайгъамбрари чпихьан удукьрубкьан ужуйи ахтармиш’валар гъахури гъахьнийи , ва улихьмиди Аллагьдин гъянивалиан учвуз тувнайи багъишдикан гъапнийи .
60001011	Дурари , Месигьдин Рюгьну фуну вахтнакан кІураш , фицдар гьялариъ Месигьдин аьзабар шулуш , ва гьадму аьзабарин кьяляхъ шлу Дугъан аднакан аьгъю апІуз ккунди , ахтармиш’валар гъухнийи .
60001012	Пайгъамбрариз чпи чпин — ваъ , хъа — ичв гъайгъушин бадали гъилихуваликан ачмиш гъабхьнийи . Дурари аьршариан гьаънайи Гирами Рюгьну дебкку Ужувлан хабарнакан хабар дебккнийи — гьаму ражари рабгъурайи Ужувлан хабар . Гьаму сир аьгъю апІуз ккунди , гьеле аьршарин малайикарра кмиди тямягьну йихура .
60001013	Гъит , гьаддиз ичв фагьум фагьмихъ хъади ибшри , ва ляхнар апІуз гьаммишан гьязурди гъузай . Вари ичв умуд Аллагьдин гъянивалиин илипай , хъа гъиямат йигъан Иса Месигь гъафиган , учвуз ичв умуд кайиб вари багъиш апІиди .
60001014	Хъпехъру бицІидарси , учву Аллагьдихъна гъяйиз айи ичв тямягьяр фицдар вуйиш , гьадрарихьди ичв уьмур хъапІуз мигъитанай .
60001015	Хъа гьатци , учвуз дих ДапІнайир фици Гирамир вуш , учвура гьаци гирамидар йихьай ва ичв хасиятра гирами вуйиб ибшри .
60001016	Гьаддиз БикІбариъ дупна : « Гирамидар йихьай , гьаз гъапиш Узу Гирамир вуза » .
60001017	Эгер учву сабдизра дилигди , вари адмийирин суд АпІруриз Адаш кІураш , му дюн’яйиъ имиди Дугъхьан гучІ’вал кади яшамиш йихьай .
60001018	Аьгъю йибхьайки , ичв абйирихьан дурубкьнайи гьаму файдасуз уьмриккан учву , гъизилна арсси чІур дубхьну гъябгърубдихъ кьимат тувну гъадагъну азадвалиъ тІаънадар ,
60001019	хъа гьич саб жюрейин зиян , я скаш ктру ччилан ифдихъси , варитІан багьа вуйи Месигьдин ифдихъ гъадагъну , азадвалиъ тІаънайидар вучва .
60001020	Иса , дюн’я арайиз хайиз , учву бадали Кадагънайир вуйи , ва гьаму аьхиримжи йигъари Думу жилиина гъафну .
60001021	Учву Думу гъачІидаригъян чІиви гъапІу ва Дугъаз ад туву Аллагьдихъ , Гьадгъулантина хъугъначва . Гьаци вуйиган , ичв хъугъвал ва миж Аллагьдиъ авучв .
60001022	Учвуз ичв хъугънайи гъардшар , жвув гьякьвалихъ хъебехъну марцц гъахьиган , кью-кьюб маш гъидривру масанвалиинди , марцци юкІвариинди ва жандин вари кьувватниинди ккун гъахьунчвуз !
60001023	Учвуз цІийи уьмур тувру тум алаур йибкІру тум даричв , аьхир , хъа — дирибкІру тум . Думу тум чІиви ва гьаммишандиз вуйи Аллагьдин Гаф ву .
60001024	Гьаддиз Гирами китабариъ дупна : « Инсаният укІси ву , дурарин усппагьивал — хутІлин кюкюси . УкІ ебццуру — кюкюра алдабхьуру .
60001025	Агъайин гаф аьсрариан-аьсрариз гъубзра » . Агъайин гьадму Гаф , учвуз гъурубкьу Ужувлан хабар ву !
60002001	Гьаци вуйиган , гьарсаб чІуруб , гьарсаб кучІал , кью-кьюб маш гъивнайивал , маш ккадарди хьувал , гьар жюрейин футнийир гатІахьай .
60002002	Тазади бабкан духьну имбу бицІидарси , рюгьнан тІяаьмлу никкдихъ , гьаддин кюмекниинди аьхю хьуз ва уьрхювал гъазанмиш апІуз , тямягь хъивай .
60002003	ИкибаштІан , Агъа фици ужур вуш , учвуз аьгъю гъабхьунчвуз .
60002004	Гьадгъахьна гъачай — чІиви Гъвандихьна , адмийири тина гьадапІубдихьна , хъа Аллагьди ктабгъубдихьна , Дугъан уларихь багьа вуйибдихьна .
60002005	Учвура , чІиви гъванарикан хал диврайиси , ичв учвкан рюгьвалин хал тикмиш апІинай . Гьадмуган , гирами вуйи гъуллугъчйир хьпан кьяляхъ , Месигьдиланмина Аллагьдиз кьабул вуйи , Рюгьниинди вуйи гъурбнар апІидичва .
60002006	Гьаз гъапиш , Гирами китабариъ гьаци кІура : « Магьа , Узу Сион дагъдиин мурччван гъван дивдиза — кадабгънайиб , багьа вуйиб . Дугъахъ хъугъру гьич саркьан биябур хьидар » .
60002007	Гьаци вуйиган , учвуз , хъугърудариз , Думу зурба хазна ву , хъа хътругърудариз — « Устайи тина гъапІу гъван мурччвануб гъабхьну » ,
60002008	ва « Му Гъван хъарсру гъван ву . Му Гъвандихъ хъарсу адмийир алдакуру » . Магьа , дурар хъарсну , гьаз гъапиш Ужувлан хабарнахъ хъугърадар . Дурарихъди гьаци шулайиб ву .
60002009	Хъа учву , кадабгънайи жинс , Паччагьдин гъуллугъчйир , гирами халкь , Аллагьдин хусусият , мучІушнаан Чан аьжайиб аквнаъ хьуз учвуз Шли дих дапІнаш , Гьадгъан зурба ляхнарикан хабар дебккбан бадали , гъядягънайидар вучва .
60002010	« Саб вахтна , халкь ву дупну — халкь дарудар , хъа гьамус — Аллагьдин халкь . Улихьди — уж’вал дархьидар , хъа гьамус думу учвуз гъабхьунчвуз » .
60002011	Йиз багьа вуйидар , гьаму дюн’яйиин улукьуз дуфну , кьяляхъ гъягъюри рякъ’ин алидарси , кІвахьди дяви гъабхурайи жандин тямягьярихьан ярхлади гъузуб учвкан ккун апІураза .
60002012	Гъит , ичв хасият Аллагьдихъ хътругърударин арайиъ марцциб ибшри . Ва гьадмуган , гьаму ражари учвуз , пис касар ву , кІури люкьнар апІурайидари , учву апІурайи ужувлан ляхнар рякъюри , Аллагь гъафи гъиямат йигъан , Дугъан ад апІиди .
60002013	Агъа бадали мютІюгъ йихьай адмийири дерккнайи вари гьюкмариз ,
60002014	гьюкум гъабхурайидариз , гьаз гъапиш дурари тІафларизна тІарашчйириз жазйир гьадатІуру ва ужувлар апІрудариз пешкешар тувру .
60002015	Даршуз Аллагьдин ният гьациб ву : ужувлар апІрудари , абдларин чІуруди улхру ушварихь , ужудар ляхнар апІбариинди гьитІибшвну ккунду .
60002016	Хъа учву , азад адмийир вуйивализ дилигну , ахмакь ляхнар ккеркуз ичв азадвал ишлетмиш мапІанай — учву Аллагьдин лукІар вучва , аьхир .
60002017	Варидариз гьюрмат апІинай , гъардшар ккун апІинай , Аллагьдихьан гучІ апІинай , паччагь гьисабназ гъадагъай .
60002018	ЛукІар , ичв агъйириз хай гъюру жюрейиинди гучІ’вал кади , неинки гъянириз ва гъюдлириз , хъа учІвру хасият хъайириз вушра , мютІюгъ йихьай .
60002019	Тяриф хьибди , чан аьзабар аьгь апІрурин , гьаз гъапиш дицир Аллагьдин ниятнан гъавриъ айир ву ; думу лайикь дарди бедбахтваларикк ккахъна .
60002020	Хъа эгер , тахсир дапІну , учву урччвураш , ичв фициб ад шул ? Хъа учву уж’вал апІури , аьзабар сабурлуди аьгь апІуруш , Аллагьдин улихь ичв аваза за хьибди .
60002021	Учвуз , учву гьамци хьуз , дих дапІначвуз , аьхир , гьаз гъапиш Месигь учвхъанди аьзабарикк ккахъну ва Дугъу дурар аьгь гъапІну . Дугъу учвуз , Чан шилнаъди гъюз , мисал гъибтну .
60002022	Дугъу « гунагь гъапІундар ва Дугъан ушвниин кучІал илибшундар » .
60002023	Учв биябур апІруган , Дугъу Чавра адмийир биябур апІуз хъюгъюндар . Учв аьзабарикк ккахънайиган , Дугъу гучІар ккаундар , хъа Дугъу Учв гьякь вуйи Суд’яйин хилиз тувнийи .
60002024	Дугъу Чав , ухьу гунгьариз дийихнайидарси хьуз ва гьякьвал бадали яшамиш хьуз , Чан хусуси бедендиъди ихь гунгьар хачриина гъухну . Учву Дугъан зийнариинди сагъ гъахьунчва .
60002025	Учву саб фила-вуш , марччарси , улдугнайчва , хъа гьамус учву ичв Марччлихънихьна — гъайгъу Зигрурихьна кьяляхъ хътакунчва .
60003001	Учвура , хпар , ичв жилариз гьаци мютІюгъ йихьай . Дурарикан шли Аллагьдин Гаф кьабул апІурадарш , чпин хпарилантина ,
60003002	ичв марцци ва Аллагьдихьан гучІру уьмур уларикк ккади рябкъюрайибдиинди , саб гаф адарди , дурарра хъугъвалихъна гъиди .
60003003	Гъит ичв усппагьивал , гьар жюре аьжайиб кІюлгънар апІбиинди , гъизиларихьди балгбиинди , ясана уччвудар палтариинди чІатлануб дарибшри ,
60003004	хъа — айтІануб : чІур даршлу усппагьивал улупру хъпехъувалиинди ва гьюжатариз ададапІру рюгьниинди кІваан вуйиб ибшри — гьамциб ву Аллагьдин улихь багьавал .
60003005	Фила-вуш садар вахтари , Аллагьдиин хъугъвал али дишагьлийири , чпи гьамцдариинди балгуйи , аьхир ! Дурар чпин жиларихъ хъпехъуйи .
60003006	Мисалназ , Сара , варибдиъ Ибрагьимдихъ хъпехъуйи ва дугъаз чан агъа кІуйи . Учвура Сарайин шубар вучва — эгер учву ужувлар апІуруш ва гучІури хьуваликк кІул ккивруш .
60003007	Ари гьамци , сатІлан вуйи уьмриъ жиларра чпин хпарихьна лайикь вуйибси духьну ккунду . Дурарин гьюрмат дюбхну ккунду , гьаз гъапиш , гьеле дурар цІибди зяифдар вушра , жиларихьди сабси ужувлан багъишдин ирсчйир ву . Гьаддиз , учву ккарагруган , гьич сарихьанра машат апІуз хьибдарчвуз .
60003008	Аьхирки , гъит ичв сабсдар фикрар ва гьиссар ишри , ичв гъардшарихьна вуйи саб масанвал ибшри , язухъ зигуб ва фурс ктрувал ибшри .
60003009	Писвализ — писвалиинди , биябурвализ — биябурвалиинди жаваб мутуванай , хъа жараси , уж’вал апІбиинди жаваб тувай , гьаз гъапиш , учвуз гьаддиз дих дапІна ва учвузра , ирс вуди , уж’вал дебккуз гаф тувна .
60003010	« Шлиз бахтаварвалиинди яшамиш духьну ва ужудар йигъар дяркъну ккундуш , гъит , мелз чІурубдихьан уьбхри , хъа ушв — кІучІлихьан .
60003011	Гъит , писвалихьан ярхла ишри , гъит , уж’вал апІри ; гъит , мясляаьт абгри , гъит , ислягьвал арайиз хури ,
60003012	фицики Агъайин улар гьякьлудариин ал ва ибар дурарин ккарагбарихъ хъивна . Хъа писвалар апІурайидарихьинди лигруган , Агъайин машнак хъял кубчІвру » .
60003013	Хъа шлихьан учвуз зарал тувуз шидихъа , эгер уж’вал апІузтІан ичв тямягь хътарш ?
60003014	Гьеле учву , ичв гьякьвализ дилигну , балйирикк ккахънашра , бахтаврар вучва ! Дурариз гучІурайибдихьан гучІ мапІанай ва гучІ’валиъ мугъузанай !
60003015	Хъа Агъа Месигьдин гьюрмат ичв юкІвариъ гирамиди уьбхяй . Учвуъ яшамиш шулайи умуд фтиин биналамиш дубхьна , кІури , гьерхруриз , ккунириз жаваб тувуз шлубси гьязурди гъузай ;
60003016	анжагъ аькьюллудина гьюрматлудитІан жаваб мутуванай . Учву яшамиш шулайи ичв гъяни уьмур кьабул дарди , люкьнар апІру адмийириз , Месигьдихъ хъугъиган , чпин гъапІу гафарихьан нач шлуси , ичв намус марцциди уьбхяй .
60003017	ЧІуруб дапІну , аьзабнакк ккуркьайиз , эгер Аллагьдин ният вуш , ужуб дапІну аьзабнакк ккахъуб хъа ужуйи даринхъа !
60003018	Гьаци Месигьра , ухьу гъапІу гунгьарихъанди , сабан ва гьаргандиз , Гьякьлур гьякьсузарихъанди , учву Аллагьдихьна хпан бадали , ккахъундаринхъа ! Дугъан беден аьжализ тувну гъабкІну , хъа Рюгь уьмрихъна кьяляхъ хътакну .
60003019	Иса гьадму Рюгьнаъди , мучІушнаъ айи рюгьяриз Ужувлан хабарнакан ктибтури , гъушну . Думу рюгьяр , дюн’я , шид илипну , ккапІуз ккунди , Нюгьди гими апІайиз Аллагь сабурлуди ккилигурайи вахтна , Аллагьдихъ хъпебехъу адмийирин рюгьяр ву . Нюгьдихъди штуин али гимдиъди сакьюдартІан гъюрхюндайи — анжагъ миржир кас .
60003020	
60003021	Думу шид , цІийи хьуз , штуан хьувалин лишан ву . Думу лишан гъира кмиди учву уьбхюрайиб ву . Штуан хьувал — му ичв жандилан чиркшин алдапІувал дар , хъа ичв марцци кІвахьан Аллагьдиз тувнайи гаф ву , Иса Месигь чІиви хьуб’инди учву уьрхюрайи .
60003022	Завариина за духьну , Думу гьамус Аллагьдин арччул хилихъинди хъа . Дугъаз вари малайикар , гьюкмар ва кьудратар мютІюгъ гъахьну .
60004001	Гьаци вуйиган , беден аьзабарикк ккабхъбиинди Месигьди фици аьзиятар гъизигнуш , учвура гьацдар фикрар гьисабназ гъадагъай . ( Гьаз гъапиш , беден аьзабарикк ккабхърури гунгьар апІуб гъибтру ) .
60004002	Гьацдар фикрар гьисабназ гъадагънайиган , гъюз имбу уьмур — инсандиз ккуниси ваъ , хъа Аллагьдин ниятнаккди хъапІуз шулу .
60004003	Дарди хьуз , Аллагь кІул’ин алдрударси , мяна адру уьмур тямягьяриъна пиянвалариъ , кьяппавалариъна намусузвалариъ ипну , гьар жюре аллагьаризна идолариз икрам апІури , учву бегьем вахт гьавайиди гьапІунчва .
60004004	Хъа гьамус дурариз учву , чпихъди чпи айи аьгьвалиъ имдруган , аьжайибди гъугъубжвура ва ушвнихъна гъафиб вари кІурачвуз .
60004005	Аммаки дурар багарихьди чІивидаринна гъийихдарин суд апІуз Гъюрурин улихь чпи гъапибдинна гъапІубдин жаваб тувуз мажбур хьиди .
60004006	Магьа гьаддиз , гьеле чпи адмийирди имиди бедендиинди жаза дурариз гьадабтІундаршра — хъа думу жазайиккан дурарихьан ккудучІвуз хьибдар — хъа чпин рюгьнииндикьан Аллагьдин уьмрихъна гъюбан бадали , Ужувлан хабар гъийихдаризра дебккнийи .
60004007	Варибдин аьхир багахь шула . Гьаддиз ачухъ фикир айидар йихьай , фагьум апІинай , хъа гьадмуган ккарагуз хьибдичвухьан .
60004008	Сифтена-сифте вари кІваантІан чиб-чпи ккун апІинай , гьаз гъапиш масанвали гизаф гунгьар ккеркру .
60004009	Мурмрар дарапІди , хялар кьабул апІури йихьай .
60004010	Учвкан гьарсариз жарариз дарубсиб хъуркьвал дурубкьначвуз , гьаци вуйиган Аллагьди учвуз багъиш дапІнайи гьаму гьарсаб жюре хъуркьувалар , чиб-чпин гъайгъушнаъ шлуси , мянфяаьтлуди ишлетмиш апІинай .
60004011	Эгер шлиз гафар апІувалин хъуркьувалар аш , гъит , дугъу Аллагьдин хабарнакан гаф рабгъри ; шлиз гъуллугъ апІбаъ хъуркьувалар аш , гъит , Аллагьди туврайи кьувватнаъ учв мюгькам ишри . Гъит , варидари Иса Месигьдилантина Аллагьдин ад бадали жафа зигри ! Гьадгъаз ибшри аьсрариан-аьсрариз ад ва кьудрат , амин !
60004012	Йиз багьаллуйир , учвухъди фу-вуш саб аьжайиб шула , кІури , учв’ин алахьурайи гъагъи аьзабариин-аьзиятариин мюгьтал махьанай .
60004013	Хъа гьатцидарихъинди , учву Месигьдин аьзабариъ иштирак шулачва ва , гьаддиз , шад йихьай , хъа гъиямат йигъан , Иса Чан аднаъди гъафиган , шадвали ацІдичва ва гьарай ипдичва .
60004014	Эгер учву Месигьдин ччвурналантина биябур апІураш , учву бахтаврар вучва , му гьадму кІуру гаф вуки , Аллагьдин Рюгь Чан вари аднаъди учвуъ архаин духьна .
60004015	Эгер учвкан сар фуж аьзабнаъ аш , гъит , думу аьзаб йивну йикІбалан , ясана гьитІибкІбалан , ясана законсузваларилан , ясана футна апІувалилантина вуйиб дарибшри .
60004016	Учву Месигьдихъ хъугънайивалилантина аьзиятариъ ахьнаш , гъит , дицири нач дарапІри , хъа , гъит : « му Исайихъ хъугърур ву » , — кІуруган , Аллагьди учвуз гьациб уж’вал дебккнайивализ дилигну , гьацири Дугъан ад апІри !
60004017	Гьаз гъапиш Суд апІру йигъ багахь хьа . Хъа думу Аллагьдин хуландарилан ккебгъди . Хъа думу ухьлан ккебгърайиган , Аллагьдин Хабар кьабул дарапІрайидарин аьхир фициб шуйкІан ? !
60004018	« Эгер гьякь вуйирихьан саб нуфтдитІан жвув уьрхюз шулдарш , хъа фу шул кацІнайидарикан ва гунагькрарикан ? »
60004019	Гьаддиз Аллагьдин ниятниинди аьзабнакк ккайидар , гъит , гьуркІну чпи вариб халкь ГъапІурин ихтиярнаъ учІври — Думу гьарган аьгьтлур ву — ва чпин фикрар ужудар ляхнариина жалб апІри .
60005001	Гьаци вуйиган , гьамус узу ичв аьхюдарихьна илтІикІураза . Даршуз узура йиз марччарин — хъугърударин аьхюр вуза . Мидлан гъайри , Месигьдикан кчІикьу аьзабарин шагьид вуза ва , магьа , гьамус — хъа дюн’яйиз гъиямат йигъ хьади гъюрайи Дугъан ад рубкьрударикан сар духьназа .
60005002	Ичв ихтиярназ тувнайи Аллагьдин лиж уьбхяй , дидин гъайгъушнаъ учву буржлу вуйивалиан мишанай , хъа Аллагь ихь гъайгъушнаъ айиганси , учвура ичв аьшкьниинди гъайгъушнаъ йихьай ; учвуз му дюн’яйикан хайир ктабгъуз ккунди ваъ , хъа ичв гьякь тямягь хъайивалиинди гъайгъушнаъ йихьай ;
60005003	гьякимари Аллагьди чпин хилиъ ивнайи адмийирин зиин агъавал апІурайиганси ваъ , хъа вари лижаз мисал вуди гъуллугънаъ шлуганси гъайгъушнаъ йихьай ;
60005004	ва , Аьхюну Марччлихъан гъафиган , гьич зат дучрубхру адлувалин кунцІ рубкьидичвуз .
60005005	Учвура , жигьилар , аьхюдарихъ хъпехъури апІинай ; чиб-чпин гъайгъушнаъ духьну , разивалиъ кІул ипай , гьаз гъапиш , « Аллагь фурсачйириз къаршу удучІвуру , хъа разивал улупрудариз Думу рягьим апІрур ву » .
60005006	Гьаддиз , Аллагьдин кьудратлу хилин улихь разивалиинди икрам апІинай , Дугъу учвура Чан вахтна заъди .
60005007	Ичв вари гъайгъушнар Гьадгъуин иличай — Думу ичв гъайгъушнаъ а !
60005008	Ичв фагьмихъ гъузай , мааханай ! Учвуз къаршу вуйир , иблис , гашу удубтІнайи асланси , учвкан хътІюкьюз ужур агури либцура .
60005009	Учву ичв мюгькам хъугъвалиинди , дюн’яйиъ вари ичв гъардшари учвуси гьамцдар аьзабар аьгь апІурайиб аьгъяди , дидиз къаршу удучІвну ккунду .
60005010	Аммаки учвуз аьгь апІуз сацІибтІан имдар ! Иса Месигьдиъ сатІиди духьну дих дапІну , гьарсаб ужувлан булагъ айи Аллагьди Чан гьаммишандин Ад учвухъди пай апІиди , учву дюз алаиди , ижми апІиди , кьувватлу апІиди , йишв’ин мюгькам апІиди .
60005011	Дугъан кьувват аьсрариан-аьсрариз ибшри , амин !
60005012	Узу гьаму бицІи кагъаз Силван гъардшин кюмекниинди гъибикІунза . Узуз дугъан хъугъувал ужуйи аьгъязуз . Узу му кагъаз учвуз , мушваъ улупнайиб Аллагьдин ужувлан гьякь багъиш ву , кІури , учву рази ктаъбан бадали , гъибикІунзачвуз . Ижмишнаан гьамдихъан хъичІихай .
60005013	Учвуси Аллагьди кадагънайи Вавилондиан вуйи чуччура учвуз саламар хътаура , ва гьацира — йиз бай Маркдира . Чиб-чпиз чвевалин масанвалин мак апІбиинди салам туври апІинай . Вари Месигьдиндариз , учвуз , мясляаьт ибшри !
60005014	
61001001	ЛукІвал апІурайи Иса Месигьдин вакил Петрихьан — Аллагьди гьякь апІбиинди ва Уьрхрурин — Иса Месигьдин кюмекниинди ухьуз гъабхьибсиб багьа хъугъувал гъабхьидариз — саламар .
61001002	Учвуз Аллагь ва ихь Агъа Иса аьгъю апІувалилантина гизаф ужувлар ва мясляаьтар ишричвуз !
61001003	Исайин Аллагьвалин кьувватну ихь уьмриз гьарсаб лазим вуйиб ва лап кІваантІан Аллагьдин гьюрмат уьбхрувал тувнахьуз . Му Чан хусуси адниинди ва Чав ужувлан ляхнар апІбиинди Учв ухьуз аьгъю хьувалилантина гъурубкьунхьуз .
61001004	Гьаму Касдиланмина ухьуз , гаф тувнайиси , варитІан багьа ва варитІан зурба ужувлар дурукьнахьуз . Дурар ухьуз , гьаму дюн’яйин тямягьяриланмина гъюру аьжалнахьан гьадрарин кюмекниинди учву ярхла духьну , Аллагьдин хасиятнак ктикьбан бадали , багъиш дапІнайидар вухьуз .
61001005	Гьаму себеб вуди , ичв хъугъувал — ужудар ляхнариинди , ужудар ляхнар — аьгъювалариинди , аьгъювалар — аьгь апІбиинди , аьгь апІуб — ижмишниинди , ижмишин — ужуб гьюрматниинди , ужуб гьюрмат — чвевалин дуствалиинди , дуствал — масанвалиинди мюгькам апІбан бадали , ичв вари кьувват жалб апІинай .
61001006	
61001007	
61001008	Эгер учвуъ гьамцдар хасиятар аш ва учву дурар зарб апІуруш , ихь Агъа Иса Месигьдикан вуйи ичв аьгъювалар дурари мянфяаьтсузди ва бегьерсузди гъитдар .
61001009	Хъа гьацдар хасиятар кадрур улихьишв дярябкърайир ва кур ву , чан мугагьназ кайи гунгьарихьан марцц духьнайивал кІваълан гьапІнайир ву .
61001010	Магьа гьамдиз , гъардшар , хъана аьхю кьувватниинди учвуз дих дапІнайивал ва учву кадагънайивал тасдикь апІинай . Гьамци апІури гъашиш , гьич саркьан алдакидарчва !
61001011	Гьадмуган учвуз ихь Агъа ва Уьрхрур Иса Месигьдин гьаммишандиз вуйи Паччагьлугъдиъ учІвуз ихтияр жумартлуди багъиш дапІну хьибди , аьхир .
61001012	Магьа гьаддиз йиз ният вуйиз учвуз гьамдикан гьаммишан кІваин алапІуз , гьеле учвуз гьаму варибдикан аьгъяшра ва учвуз дурубкьнайи гьаму гьякьвалиин учву мюгькам духьнашра .
61001013	Сабан узу йиз гьаму бедендин халиъ яшамиш шули имбукьан гагьди , ичв фагьмиз мидкан кІваин алапІури , думу гьарган уягъ апІуз узу йиз буржи вуди гьисаб апІураза .
61001014	Узуз аьгъязуз , аьхир , гьаму йиз хал узхъан хътибтру вахт багахь шула — му узуз ихь Агъа Иса Месигьди ачмиш гъапІунзуз .
61001015	Узу гъушхъантинара ккуни вахтна учвхьан , гьамдикан кІваин алапІуз шлуганси , узу йиз хил’ан удубкьруб вари апІидиза .
61001016	Учу учвуз , ихь Агъа Иса Месигь кьудрат хъади кьяляхъ гъиди , гъапиган , учу шлин-вуш аьмалдар махъвар текрар гъапІундайча . Ваъ , Дугъан зурбавал учуз ич улариинди гъябкъюнчуз !
61001017	Дугъахьна « Му Йиз масан Бай вуйиз , Гьадгъаъ Йиз шадвал айиз » кІуру зурбавалин Аднан дих гъабхьиган , Дугъу Аллагь Адашдихьан гьюрмат ва ад кьабул гъапІну .
61001018	Ва гьаму дих завариан гъафнийи — учуз , Дугъахъди гирами дагъдиин алиган , ич ибариинди гъеебхьунчуз .
61001019	Миди ухьуз пайгъамбри гъапи гафар дюз вуйивал хъана артухъди улупура . Учву дурарин гафарихьна , Йигъ аку дубхьну ичв юкІвариъ гвачІиндин Хяд гьудудубчІвкьан гагьди мучІушнакк убгурайи чирагъдихьнаси янашмиш шулаш , ужуб апІурачва .
61001020	Хъа сифтена-сифте кІваин гъибтну ккундуки , Гирами бикІбарин гьич сабкьан гъюз имбубдикан гаф адмийи ачмиш апІуз хъюгъну ккундар ,
61001021	фицики адмийин ниятниинди гьич саб вахтнара пайгъамбрарихьан вуйи гъюз имбубдикан гафар гъахьидар дар . Ваъ , адмийири Аллагьдихьан гъюруб кІуйи ва дурар гьаддихъна Гирами Рюгьну хуйи .
61002001	Мидлан савайи , халкьдин арайиъ кучІлин пайгъамбрар ачмиш гъахьиганси , ичв арайиъра кучІлин мялимар ачмиш хьидивучв . Дурарихьан аьжалихъна гъахру чпин кучІлин каламар арайиз адагъуз хьиди . Дурари чпи азадвал бадали кадагънайи Гьюкумдар ( Агъа ) тина апІиди . Дурар , Агъа кьабул дарапІбиинди , багарихьди чпи тІанкь апІувалихъна гъиди .
61002002	Гизафдари дурари апІрусдар ягьсуз ва намуссуз тІулар апІуз дубгъиди ва гьацдариинди гьякь рякъ биябур апІуз йишв тувди .
61002003	Дурар ацІру касар дар . Дурар чпин иблис ва аьмалдар каламариинди учвлантина гизаф девлетлу хьиди . Аммаки , дурариз ухдитІан жаза гьадабтІну гьязурди а , диди кьан апІидар , ва дурарин аьжал даабхнадар !
61002004	Аллагьди гьеле малайикаркьан гьяйиф гъапІундар ; дурари гунагь гъапІиган , жегьеннемдиъ дурар уржнийи ва гьаммишандин мучІушнан зунжрарихьди суддин Йигъ гъяйиз дитІнийи .
61002005	Дугъу лап кюгьне дюн’яра гьяйиф гъапІундар ; гьякь’валикан хабар дебккри гъахьи Нюгьдилан ва дугъахъди хъайи ургур касдилан гъайри , гьюрмат адрударин дюн’я штухьди ккапІнийи .
61002006	Содом ва Гомора шагьрарра , гъюз ккимбу гьюрматсузариз мисал вуди , ккидирчну , рюкъдиз илтІикІну .
61002007	Хъа Дугъу дугъривалиинди яшамиш шулайи , ягьсуз уьмур хъапІрайи законсузариккан аьсси духьнайи Лут , гъюрхну .
61002008	Гьаму гьялал касдиз , гьамгъан дугъри гъяназ гьадрари апІурайи тІулар ерхьуб ва рякъюб гьар йигъан чакан кчІикьурайи зивзиварси гьугъужвуйи .
61002009	Намус ва гъир’ят айи касар Агъайиз читинвалариккан уьрхюз аьгъя , хъа гьякьсузар — суд апІру Йигъаз жаза адабтІуз уьрхюз аьгъя .
61002010	Дурарикан гизафна-гизафси , Агъайин гьюкум гьясбикк ккадарди , чпин жанариз ккунибси апІру чиркин тямягьярихъди гъягърударин язухъ ву ! Гьясбикк ккадру тІулар апІрудар ва эдеб адрудар , чпи аьршарин кьудратар биябур апІурайивалихьан гукІнидикьан адар .
61002011	Агъайин улихь тахсрар кирчри , дурарилан улхурайи малайикарикьана , гьеле дурар адмийиртІан фукьан гизаф кьувватлудар ва удукьрудар вушра , дурар биябур апІурадар .
61002012	Дурар сабдизтІан хай дару — дисуз ва йихуз пну бабкан шлу , чпин нефстІан аьгъдру фагьумсуз гьяйванатарсдар ву . Дурари варибдиз чпин фагьмихьан аннамиш апІуз даршлу агьрар апІуру . Гьадму гьяйванатарси дурарра йихиди .
61002013	Дурарин чпи гъапІу чІурувалариз — чІурувал’инди тувди . Дурариз йигъандин аквнахьди кефер хъауз меэлди ву . Дурар чпи ву кфирвал ва ужузвал . Дурари , учвуз кучІлин чулар ургъбиинди учвухъди саб суфрайихъ деъну , кьукьар апІура .
61002014	Дишагьли гъяркъюбси , дурарин улар кьяппавали ацІра , ва гьациб гунагьнахьан гьудучІвуз ккундар . Дурари , чпин дисру рукьариъ итуз , зяиф гъян айидар хъчІюхюри шулу . Дурарин юкІвар иблисвалихьди дидиржна . Дурарин кьисмат — пуч хьувал ву .
61002015	Дурар диш рякълан улдучІвну ва ургну . Дурар гунагькар ляхнар апІузди тувру пешкешнаъ ул абхъну гъушу Боросдин бай Валаамдин рякъюъди гъушну .
61002016	Думу Валаам , писвалар апІурайиган , чІал аьгъдру дажди , инсандин чІалназ дуфну , гъидиснийи , ва гьадму пайгъамбрин фагьумсузвал дебккнийи .
61002017	Дурар дерццнайи булагъар ву . Дурар , гужал микІари гьирчнайи кІару кьюкь-дифар ву ! Дурариз гьаммишандин жегьеннемдин мучІушин ккилибгура .
61002018	Дурари чпин кьил ктру гафариинди , ичІи улхбариинди , гьуркІну удудукьру жандиз ккуни тямягьярин кюмекниинди , кучІлариъди яшамиш шулайидарихьан ярхла хьуз хъюгънайидар , чпихьна хъчІюхюру ва чпин бацаригъ чІюркьюру .
61002019	Дурари , чпи пуч шулайи лукІ’валиъ ахънайидари , дурариз азадвал тувуз гаф туври шулу . Фуж фтиз мютІюгъ шулаш , думу гьаддин лукІ шула .
61002020	Эгер ихь Агъа ва Уьрхрур — Иса Месигь аьгъю хьувалиинди гьаму дюн’яйин чиркинваларихьан гьудучІвнайидар хъана гьадму чиркинвалариъ ахьиш , дурар хъана гьадрарин лукІ’валиъ ахьра . Сифте чпин чиркинвалариъ айибтІан , гьамус хъадахъну ахъуб — хъа яман ляхин ву .
61002021	Дурариз , гьякь Рякъкан аьгъю дубхьну , чпин хилиъ ивнайи гирами табшуругъарихьан гьудучІвайиз , дидкан зат аьгъю гъабхьундайиш ужу хьибдийи !
61002022	Дурарихъди гъабхьибди гьаму мисалнаъ дупнайиб дюз вуйиб улупура : « Ху хъана чан ибичубдихьна хътабкуру » ва « Сил жибкІ — думу хъана батІриан идибгъиди » .
61003001	Йиз ккунидар , узу бикІурайи кагъаз кьюбпиб вуйиз . Гьадму кагъзариъ узуз учву марцци фикрарихъна хуз ккунди азуз .
61003002	Гьаци гъабхьиган , саб фила-вуш гирами пайгъамбрари гъапи гафар ва ичв вакилари учвухьна дурубкьнайи Агъайин ва Уьрхрурин табшуругъ кІваинди уьрхидичва .
61003003	Сифтена-сифте учвуз аьгъю дубхьну ккундуки , аьхиримжи йигъари чпин хусуси тямягьярихъди гъягъру рихшанд апІувалар арайиз гъиди .
61003004	Дурари , кялхъри , пиди : « Набши Дугъан , гаф тувнайиси , гъюрайивал ? Магьа ич абйирра кивну архаин гъахьну , хъа вариб дюн’я халкь гъапІхъанмина чан гьаци ими » .
61003005	Дурариз саб фила-вуш Аллагьдин Гафниинди жилар ва аьршар штукан ва штуинди халкь гъапІубдикан кІваълан гьархна .
61003006	Гьадму штариинди ккапІну дюн’я терг гъапІнийи .
61003007	Хъа гьамусдин аьршарна жилар , Аллагьдин гьадму Гафниинди цІа йивну ккидирчуз ва Месигьдихъ хътругъдар йихуз , суддин Йигъ хьайиз уьрхюра .
61003008	Йиз ккунидар , магьа фу учву кІваълан гьархну ккундарш : Агъайиз сад йигъ — агъзур йисси ву ва агъзур йис — сад йигъси .
61003009	Агъайи Чав гъапиб тамам апІуз , гьеле сакьюдари кьан апІура кІурашра , кьан апІидар . Гьатци , Думу ухьуз гъилигиган гизаф сабур айир ву , Дугъаз ухькан фужкІа дукІну ккундар , хъа вари , чпи гъапибдиин ва гъапІубдиин швумал духьну , Чахьна илтІикІну ккунду .
61003010	Хъа Агъайин Йигъ , тІафалси , хабарсузди гъибди . Гьадму йигъан аьршар-завар рахру гъугърумарин дихарихъди дургди ; заварин табиаьтар даргъиди ва ургиди ; дюн’яра , чан ляхнар улихь гьаъну , тахсирназ хибди .
61003011	Ва эгер вари гьамци ккадахьуруш , хъа учву фицдар духьну ккунду , фициб гирамиб ва Аллагьдиз бахш дапІнайиб вуди ккунду ичв уьмур ? !
61003012	ЦІа алабхънайи аьршар ккадахьруган ва завариъ айи ригъар-хядар цІиъ ерцІруган , аьгь дарапІди ва тямягьниинди Аллагь гъюру Йигъаз , учву , гьацдар , фици ккилигуз ккачва ? !
61003013	Ухьу , Дугъу гаф тувиганси , дугъривалтІан адру цІийи аьршариз ва цІийи дюн’яйиз ккилигурахьа .
61003014	Магьа гьаддиз , йиз ккунидар , учву Аллагьдихъди мясляаьтнаъ хьпан бадали , гьамци шлувализ ккилигбиинди марццидар ва гаф ктрудар хьуз чара зигай .
61003015	Хъанара , Аллагьдин гьадмукьан зурба сабур — учву уьрхюз мумкинвал туврайивал — ичв хайирназ вуди гьисаб апІинай . Мидкан Аллагьди чаз тувнайи фагьумлувалиинди вари чан кагъзариъ ихь масан гъардаш Павелира гъапнийи .
61003016	Дугъу мидкан чан вари кагъзариъ гъибикІнийи . Дурариъ гъавриъ ахъуз читин шей’арра а . Дицдар йишвар аькьюлсуз ва мюгькам дару адмийири , Гирами бикІбарин имбуну йишварси , чпин аьжалназ , айтІлан апІуру .
61003017	Хъа , йиз ккунидар , учвуз мидкан мугагьназра хабар айиган , намус адру адмийирин кучІлари учву чпихьинди хъчІючІюхюз ва ичв ижми бин ккидидипуз , ихтиятди гъузай .
61003018	АйибтІан артухъ ихь Агъа , Уьрхрур — Иса Месигь , ва Дугъан уж’вал аьгъю апІури , гьаддиъ аьхю йихьай . Дугъан ад ибшри гьамусси , гьаммишандин Йигъ гъафиганра . Амин !
62001001	Дюн’я ккебгъхъанмина Айирикан , учуз Гъеебхьурикан , ич улариинди учуз Гъяркъюрикан , учу лигури Гъахьирикан , учу ич хилариинди кучри Гъахьирикан , яна уьмрин Гафнакан — Исайикан учу ктибтурача .
62001002	Му вари — учуз гъябкъюнчуз , мидин шагьидар — учу вуча . Му — учуз гъяркъю уьмрин Гаф , Адаш Аллагьдихь хьайи . Дугъу Думу учуз улупну ва учу учвуз мидкан хабар дебккрача .
62001003	Учуз гъябкъюбдикан ва гъеебхьубдикан , гьамус учвура учук ктикьбан бадали , учвуз хабар дебккрача . Хъа учу Адаш Аллагьдик ва Дугъан Бай Иса Месигьдик кидикьнайидар вуча .
62001004	Учу му , учуз гьубкІу шадвал хьпан бадали , бикІурача .
62001005	Магьа учуз Аллагьдикан гьамциб хабар гъеебхьунчуз : « Аллагь — акв ву . Дугъаъ гьич саб жюрейин мучІушин адар » .
62001006	Эгер ухьу , Дугъак ктикьунхьа кІураш , хъа мучІувалиъди гъяраш , ухьу кучІлар апІурахьа ва гьякьвалиъди яшамиш шуладархьа .
62001007	Эгер , Аллагь аквнаъ айиси , ухьура аквнаъди яшамиш шулаш , ихь арайиъ аьлакьйирра хьиди , ва ихь гьарсаб гунагьнахьан Дугъан Балин — Исайин ифди марцц апІура .
62001008	Эгер ухьу , гунагь ктарчук кІураш , ухьу ухьуз кучІлар апІурахьа ва ухьуъ гьякьвал адар .
62001009	Эгер ухьу ачухъди ихь гунгьар кІул’ин дисуруш , Дугъу , Гьякьлури , хъугъвал Алири , ихь гунгьарилан хил алдабгъиди ва ихь гьарсаб гьякьсузвалихьан ухьу марцц апІиди .
62001010	Хъа эгер ухьу , гунгьар гъапІундархьа кІураш , ухьу Аллагь кучІлях вуйирси дерккрахьа ва Дугъан Гаф кьабул апІурадархьа .
62002001	Йиз веледар , узу му , учву гунагь дарапІбан бадали , бикІураза . Хъа эгер шли аьгъдарди гунагь гъапІишра , Адашдин улихь ухьхъан гаф Йиврур хьа . Думу — Иса Месигь , дугъри Кас ву .
62002002	Ари Гьадму гъурбан духьну , ихь гунгьариккан , неинки ихь , хъа гьацира вари дюн’яйин гунгьариккан ккадауз Гъитур ву .
62002003	Дугъан табшуругъар тамам апІури гъашиш , ухьуз Аллагь дугъридан аьгъю гъахьунхьуз дупну , архаин хьуз шулухьхьан .
62002004	Шли : « Узуз Думу аьгъязуз » кІураш , хъа Дугъан табшуругъар тамам апІдарш , дугъу кучІлар апІура ва дугъаъ гьякьвал адар .
62002005	Хъа фуж Аллагьдин аьгъюваларихъ хъпехъураш , думу дугъриданра Аллагьдин масанвали ацІна . Магьа гьамци ухьу Аллагьдикди кидикьнайивал аьгъю апІуз шулу .
62002006	Шли Аллагьдиз ккуниси яшамиш шулаза кІураш , думу Исаси духьну ккунду .
62002007	Йиз масан вуйи дустар , узу учвуз таза табшуругънакан бикІурадарза , хъа — учвуз сифте бинайиан тувнайибдикан . Му кюгьне табшуругъ учвуз ухдихъанмина деебхьнайи гаф ву .
62002008	Хъа жара терефнаан , узу учвуз бикІурайиб , цІийи табшуругъ ву , гьаз гъапиш , му гьякьвал Иса Месигьдин ва ичв уьмри улупура , миди мучІушназ кьяляхъ йивура , ва гьякьвалин аквну гьамустІанра нурар рагъура .
62002009	Шли , чав аквнаъ аза кІури , гъардаш ккун дапІнадарш , думу мегьел мучІушнаъ ами .
62002010	Шлиз чан гъардаш ккундуш , думу аквнаъ а , ва дугъаъ фукІара учв алдакруб хьибдар .
62002011	Гъардаш даккнир мучІушнаъ а . Думу мучІушнаъ яшамиш шула ва дугъаз , учв наанди гъягъюраш , аьгъдар , фицики мучІушну думу кур дапІна .
62002012	Узу учвуз , йиз ккуни веледар , ичв гунгьарилан Иса Месигьдилантина хил алдабгъну , кІури , бикІураза .
62002013	Узу учвуз , абйир-бабар , дюн’я-бина хьайиз Айир аьгъю гъахьунчвуз , кІури , бикІураза . Узу учвуз , жигьилар , Писубдиин гъалиб гъахьунчва , кІури , бикІураза .
62002014	Узу учвуз , бицІидар , Адаш аьгъю гъахьунчвуз , кІури , гъибикІнийза . Узу учвуз , абйир-бабар , дюн’я-бина хьайиз Айир аьгъю гъахьунчвуз , кІури , гъибикІнийза . Узу учвуз , жигьилар , кьувватлу вучва , Аллагьдин Гаф учвуъ яшамиш шула ва Писубдиин гъалиб гъахьунчва , кІури , гъибикІнийза .
62002015	Му дюн’я ва дидиъ айиб ккун мапІанай . Эгер шлиз дюн’яйинуб ккундуш , дугъан кІваъ Адашдихьна вуйи масанвал адар .
62002016	Гьаз гъапиш му дюн’яйиъ айи варибдихъ ихь гунагькар жандин тямягь хъа . Ихь уларин тямягь хъайиб ва гьаму уьмриъ адмийири фурс ва дамах апІурайиб вари — гьич фукІара Адашдихьан вуйиб дар . Хъа му вари — дюн’яйихьан ву .
62002017	Му дюн’я ва инсандин тямягь зибгруб — вари гъюдубчІвну гъябгъруб ву , хъа Аллагьдин ниятар тамам апІруризтІан гьаргандин уьмур хьибдар .
62002018	Баяр-шубар , аьхиримжи вахтар улукьура ! Учвуз гъеебхьиганси , Месигьдиз Къаршур гъиди , дупна . Лигуруш , дурар , ихь Месигьдиз къаршу касар , гизаф духьна . Магьа гьаддиз ухьуз , аьхиримжи сяаьт улубкьнайиб рябкъюрахьуз .
62002019	Месигьдиз къаршу вуйи гьадму касар ихь арайиан удучІвдар вуйи , хъа дугъридан дурар ухьукди кидикьнайидар дайи . Эгер дурар дугъриданра ухьукди кидикьнайидар вуйиш , дурар ихь арайиъ гъуздийи . Аммаки дурар вари гьергну , гьамди дурарин ухьук кидикьну адрувал улупура .
62002020	Учвуз Гирамири Чав , туву багъиш ачвуз ва варидариз , аьгъювалар фу вуш , аьгъю гъабхьунчвуз .
62002021	Узу учвуз , гьякьвал аьгъдарчвуз , кІури , бикІурадарза , хъа думу учвуз аьгъюган ва диди кучІал арайиз дархиган , бикІураза .
62002022	Фуж ахъа сарун , Иса — Месигь дар , кІуруртІан кучІлях ? Гьацир кас Месигьдиз къаршу ву . Дицири я Адаш , я Бай кьабул апІурадар .
62002023	Шли Бай кьабул апІурадарш , дугъу Адашра кьабул апІурадар . Шлиз Бай аьгъяш , дугъаз Адашра аьгъя .
62002024	Сифте бинайиан гъеебхьубдихъди гъузай . Эгер учву , учвуз сифте бинайилан гъеебхьубдихъди гъузиш , Балихъди ва Адашдихъди хьидичва .
62002025	Ухьуз Бали туву гаф — магьа гьаму ву : гьаргандин Уьмур !
62002026	Узу му учвуз , учву алдатмиш апІрударикан бикІураза .
62002027	Хъа учвуз кайиб : Месигьдихьан учвуз дурубкьнайи багъиш учвухьди гъубзди , ва , гьаддиз , учву , шлин-вуш дарсариз ккилигурайидар дарчва . Гирамирихьан учвухьна гъафи Рюгьну учвуз гьякьвалин дарсар кивра , ва гьич саб вахтнара Дугъу учвуз кучІал апІидар . Гьаци вуйиган , Гьадгъу улупурайибси апІинай , ва Аллагьдиъди гъузай .
62002028	Гьаци вуйиган , Месигьди кІуруб гьаци апІинайки , йиз веледар , Думу хъадакну гъафиган , Дугъан улихь учвхьан , я гучІ’вал , я нач’вал адарди , дугъужвуз шлуганси !
62002029	Эгер учвуз Думу дугъри вуйиб аьгъяш , учвуз гьацира аьгъячвузки : дугъривалиинди яшамиш шулайидар Аллагьдин веледар вуйибра .
62003001	Ихь Адашди ухьуз Чан — Аллагьдин веледар пуб’инди фукьан зурба вуйи масанвал улупнуш , учву фикир апІинай . Ухьу гьаци хьузра вухьа ! Му дюн’яйиндари ухьу кьабул апІурадар , гьаз гъапиш дурари Думу кьабул гъапІундар .
62003002	Йиз ккунидар , гьаму ражари ухьу Аллагьдин веледар вухьа , хъа гъюру вахтари ухькан фужар шулуш , сабан мялум дар . Саб аьгъяхьуз , Иса Месигь хъана жилариина гъафиган , ухьу Гьадгъаз ухшар хьидихьа , фицики Думу Учв фицир вуш , гьацирди рякъидихьуз !
62003003	Ва шли чан миж Гьадгъак кивраш , дугъу , марцци Месигьдиз ухшар вуди , чан уьмурра марцц апІура .
62003004	Шли гунагь апІураш , дугъу законсузвал апІура , фицики гунагь — законсузвал ву .
62003005	Учвуз аьгъюганси , Месигь инсанарин гунгьар Чаина гъадагъуз Гъафир ву . Дугъак гунагь ктар .
62003006	Дугъахъди яшамиш шлу гьич сарира гунагь апІидар . Хъа гунагь апІуб давам апІурайириз Думу я гъяркъюндар , я аьгъю гъахьундар .
62003007	Багьалу вуйи веледар , лигайки , учву гьякь рякъхъан хътаърударин кучІларихъ мехъебехъанай . Гьякь’вали тІалаб апІурайиси апІрур Месигьси гьякь кас ву .
62003008	Гунгьар апІрур иблисдинур ву , фицики иблисдира , чан сифте бинайианмина гунгьар апІуйи . Аллагьдин Бай жилариина магьа гьамциб метлеб ади гъафир ву : иблисдин тІулар терг апІуз .
62003009	Аллагьдин веледар гъахьидарикан гьич сарира гунгьар давам апІдар , гьаз гъапиш дицир касдиъ Аллагьдин тум а . Гьаддиз дицирихьан гунагь тІулар апІури гъузуз шулдар , гьаз гъапиш думура Аллагьдин веледарикан сар духьна .
62003010	Фуж — Аллагьдин , хъа фуж иблисдин велед вуш , магьа гьамци аьгъю апІуз шулвухьан : гьякьвалиинди дарапІрур ва чан гъардаш даккнир Аллагьдихьан дар .
62003011	Магьа учвуз сифте бинайиан деебхьнайи гаф : сар-сарихьна масанди йихьай .
62003012	Ухьу иблисдин тереф дибисну , чан чве йивну гъакІи Каиндиз ухшар духьну ккундар . Дугъу думу гьаз гъакІну ? Гьаз гъапиш дугъан ляхнар писдар вуйи , хъа чан чвуччвун — ужудар .
62003013	Чвйир , мюгьтал махьанай , эгер учву му дюн’яйиз ккундарш .
62003014	Ухьуз аьгъяхьуз ухьу аьжалнахьан гьаргандин уьмрихьна дуфнайиб , фицики ухьуз ихь гъардшар ккундухьуз . Хъа шлиз ккундарш , думу , чан дукІнайир , дукІну гъузди .
62003015	Гьарсар , чан гъардаш даккнир , адми йивну гъачІир гьисаб ву , хъа учвуз аьгъячвуз , адми йивну гъакІириз гьаргандин уьмур даршлуб .
62003016	Масанвал фу вуш , ухьуз , магьа , наънан аьгъяш : Месигьди ухьхъанди Чан уьмур тувну . Ухьура гьаци ихь гъардшарихъанди ихь уьмрар тувну ккунду .
62003017	Эгер шли , девлет ади , хъа чан гъардаш аьжузди яшамиш шулайиб рябкъюри , кюмек апІдарш , дицириъ Аллагьдин масанвал фици шул ?
62003018	Йиз веледар , ихь ккунивал садар гафарииндина улхбариинди дубхьну ккундар , хъа — ляхниинди , ва якьин вуйиб дубхьну ккунду .
62003019	Ухьу гьякьвалин рякъюъ айиб гьамци аьгъю шулу : гьеле ихь намус сикинди даршра , ухьхьан Аллагьдин улихь архаинди хьуз шулухьхьан , фицики Аллагь ихь намустІан артухъ ву ва Дугъаз вари аьгъя .
62003020	
62003021	Йиз ккунидар , эгер ихь намус сикинди вуш , ухьхьан гучІ адарди Аллагьдиз багахь хьуз шулухьхьан .
62003022	Гьаддиз Аллагьди , Чаз ккарагну Чакан фу тІалаб гъапІиш , гьадму тамам апІурухьуз , фицики Дугъан табшуругъарихъди гъярахьа , ва Дугъаз ккуни ляхнар апІурахьа .
62003023	Магьа ухьуз Аллагьди фициб табшуругъ дебккнаш : ухьу Дугъан Бай — Иса Месигьдихъ хъугъну ккунду , ва Исайи ухьуз табшурмиш гъапІиганси , ухьу сари-сар ккун дапІну ккунду .
62003024	Шли Аллагьдин табшуругъар тамам апІураш , гьадму кас Аллагьдиъ яшамиш шула ва гьадму касдиъ Аллагь яшамиш шула . Наънан аьгъяхъа ухьуз , ухьуъ Аллагь яшамиш шулайиб ? — Дугъу ухьуз багъиш гъапІу Рюгьналанмина аьгъяхьуз .
62004001	Йиз ккунидар , фунуб рюгьнахъ вушра , яна адмийихъ мехъебехъанай . Хъа дурар Аллагьдихьан вуйин — дарин , гьарган ахтармиш апІури йихьай , фицики дюн’яйиз бегьем кучІлин пайгъамбрар ачмиш духьна .
62004002	Магьа фици Аллагьдихьан вуйи Рюгь аьгъю апІуз шулуш : Иса Месигь Аллагьдихьан жилиина инсандин суратнаъди гъафну , кІуру гьарсар рюгь Аллагьдихьан вуйир ву .
62004003	Хъа Иса кьабул дарапІру рюгь — думу Аллагьдихьан вуйир дар . Мицдари Месигьдиз Къаршур рази ктаура . Къаршур гъиди , кІури , учвуз деебхьнайчвуз ва магьа думу сарун му дюн’яйиъ а .
62004004	Йиз веледар , учву Аллагьдиндар вучва , кучІлин пайгъамбрариин гъалиб духьначва , гьаз гъапиш , учвуъ айи Аллагь му дюн’яйин эйсивал апІурайиртІан кьудратлу ву .
62004005	Ари гьадрар — му дюн’яйиндар ву . Гьаддиз дурари кІурайибра гьаму дюн’яйикан ву ва дюн’яйиндар гьадрарихъ хъпехъурира ву .
62004006	Хъа ухьу Аллагьдиндар вухьа ва шлиз Аллагь аьгъяш , думу ухьухъ хъпехъуру . Хъа фуж Аллагьдинур дарш , ухьухъ хъпехъидар . Магьа гьамци ухьхьан гьякьвал хру Рюгь кучІлин рюгьнахьан жара апІуз шулу .
62004007	Багьалу вуйи дустар , гъачай чиб-чпи ккун апІухьа , гьаз гъапиш масанвал Аллагьдихьан гъюрайиб ву . Масанвал айи гьарсар касди гьаци апІуру , гьаз гъапиш думу Аллагьдин веледарикан сар гъахьну ва Аллагь дугъаз аьгъя .
62004008	Шлиъ ккунивал адарш , дугъаз Аллагь аьгъдар , фицики Аллагь Учв масанвал ву .
62004009	Магьа фици Аллагьди Чан масанвал ухьухьна улупнуш : Дугъу Чан айина-адру сар Бай , Гьадгъулантина ухьуз гьаргандин уьмур хьпан бадали , гьаму дюн’яйиз гьаъну .
62004010	Дугъри вуйи ккунивал , ухьу Аллагь ккун гъапІну кІури , гьаддиъ адар , хъа Аллагьди Чав ухьу ккун гъапІну ва Чан Бай ухьу гъапІу гунгьарихъанди гъурбан хьуз гьаъну — магьа гьякь вуйи ккунивал .
62004011	Йиз ккунидар , Аллагьдиз ухьу масанди вуйиган , ухьура чиб-чпи ккун дапІну ккунду .
62004012	Гьич саризра Аллагь зат гъяркъюр дар , хъа эгер ухьуз сар-сар ккундуш , Аллагь ухьуъ яшамиш шула , ва Дугъан масанвал ухьуъ гьубкІну артмиш хьибди .
62004013	Ухьхьан , ухьу Дугъаъ ва Думу ухьуъ яшамиш шулайиб ухьухъди пай гъапІу Гьадгъан Рюгьниинди аьгъю апІуз шулу .
62004014	Му вари учуз гъябкъюнчуз ва Адашди Чан Бай дюн’я уьбхюз гьаувалин шагьидар гъахьунча .
62004015	Эгер фуж Иса Аллагьдин Бай вуйивалихъ хъугъраш , гьадму касдиъ Аллагь яшамиш шула , ва учвра Аллагьдиъ гъузра .
62004016	Учуз Аллагьдин ухьухьна вуйи му масанвал аьгъю гъабхьунчуз , ва думу кьабул гъапІунча . Аллагь — масанвал ву . Масанвали ацІнайир Аллагьдиъ гъузра , ва Аллагьра гьадму касдиъ яшамиш шула .
62004017	Ухьуъ бегьем гъабхьи масанвалиинди , ухьхьан гъияматдин йигъ хъугъвал алди кьабул апІуз шулу , гьаз гъапиш гьаму дюн’яйиъ ухьу , Месигьди фици гъапІнуш , гьаци апІурахьа .
62004018	Масанвал гьич саб жюрейинра гучІ айиб дар . ГьубкІу масанвали гучІ утІубккуру . ГучІ жазайихъди аьлакьа айиб ву , ва гучІруриз бегьем гьубкІу масанвал адар .
62004019	Аллагьди ухьу сифте ккун дапІнайиган , ухьура Думу ккун апІурахьа .
62004020	« Узуз Аллагь ккундузуз » кІуруриз чан гъардаш даккунди вуш , думу кучІлях ву , гьаз гъапиш , улариз рякъюрайи чан гъардаш даккнирихьан , улариз дярякърайи Аллагь ккун апІуз даршул !
62004021	Месигьди учуз гьамциб насигьят тувунчуз : Аллагь ккунири чан гъардашра ккун дапІну ккунду .
62005001	Иса — Аллагьдин Месигь вуйивалихъ хъугънайидарикан Аллагьдин веледар ктучІвура . Адаш ккунириз , Гьадгъулантина гъахьирра ккунду .
62005002	Ухьуз Аллагьдин веледар ккунивал магьа гьамци аьгъю апІуз шулу : Аллагь ккун дапІну , Гьадгъан табшуругъар тамам апІруриз Дугъан веледарра ккун шулу .
62005003	Аллагьдихьна вуйи ихь масанвал Дугъан табшуругъар тамам апІбиинди улупурайиб вуйиштІан . Хъа Дугъан табшуругъар тамам апІуб думукьан читин ляхин дар .
62005004	Гьаз гъапиш , Аллагьдихьан вуйи гьарсар му дюн’яйиин гъалиб хьиди . Хъа дюн’яйиин гъалиб гъабхьи кьувват ихь хъугъувал ву .
62005005	Дюн’яйин зиин гъалиб фуж шулу ? Иса Аллагьдин Бай вуйивалихъ хъугърур .
62005006	Ари Гьаму ву штииндина ифдиинди гъафи Иса Месигь . Думу , штииндиси , жарасира , ифдииндира гъафну . Мидин шагьид Рюгь ву , фицики Рюгь — гьякь ву .
62005007	Гьаз гъапиш , дидин шубур шагьид а :
62005008	Рюгь , шид ва ифи — гьамрари варидари саб кІура .
62005009	Ухьу адмийирин шагьидвал кьабул апІури шулхьа , хъа Аллагьдин шагьидвал хъана зиина ву , гьаз гъапиш му шагьидвал Аллагьди Чан Балкан кІурайи шагьидвал ву .
62005010	Аллагьдин Балихъ хъугърайири му шагьидвал чан кІваъ дибисна . Хъа Аллагьдихъ хътругърайири Аллагь кучІляхиз илтІикІура , гьаз гъапиш , Чан Балкан вуйи Аллагьдин шагьидвалихъ дурар хъугърадар .
62005011	Магьа думу шагьидвал : Аллагьди ухьуз гьаргандин уьмур тувну , ва думу уьмур — Дугъан Балиъ а .
62005012	Шлиз Бай аш , дугъаз гьадму уьмурра а . Хъа шлиз Аллагьдин Бай адарш , дугъаз гьадму уьмурра адар .
62005013	Гьаму варибдикан узу учвуз , Аллагьдин Балихъ хъугънайидар , учву вари , гьаргандин уьмрин эйсйир вуйибдикан аьгъю хьпан бадали , бикІуразачвуз .
62005014	Аллагьдикан , гучІ ктарди , тІалаб апІуз шулухьхьан : эгер ухьу , Гьадгъан ниятнахьди гъюруб , фу вушра , Дугъкан тІалаб гъапІиш , Дугъаз ебхьуру .
62005015	Эгер ухьуз , ухьу фу ккун гъапІишра , Дугъаз ебхьруб аьгъяш , ухьуз гьацира , ухьу ккун гъапІуб вари туврубра , аьгъяхьуз .
62005016	Эгер шлиз чан гъардши йикІрувалихьна дару гунагь апІури гъяркъиш , гьадгъухъанди думу ккарагри , ва дугъаз уьмур тувди . Узу аьжалихъна дархру гунгьариъ ахъурикан кІураза . Аьжалихъна гъахру гунагьра а , ва узу учвуз гьацдар гунгьарихъанди ккарагай кІурадарза .
62005017	Гьарсаб чІуру ляхин — гунагь ву , хъа аьжалихъна дархру гунагьра а .
62005018	Ухьуз аьгъяхьуз , Аллагьдин велед гъахьир гунгьарихьан ярхла шула . Думу Аллагьдин Бали уьрхюра ва иблисдихьан дугъак кучуз шулдар .
62005019	Гьеле вари дюн’я иблисдин гьюкмикк ккашра , ухьу Аллагьдиндар вуйиб аьгъяхьуз .
62005020	Ухьуз , Аллагьдин Бай гъафиваликан ва гьякь Аллагь аьгъю хьуз ухьу гъаврикк ккауваликанра аьгъяхьуз . Ухьу гьякь Вуйириъ айибра аьгъяхьуз , фицики ухьу Дугъан Бай — Иса Месигьдиъ ахьа . Думу — гьякь вуйи Аллагь ву . Думу — гьаргандин уьмурра ву .
62005021	Йиз веледар , идоларихьан ярхла йихьай .
63001001	Яшлу аьхюрихьан — Аллагьди кадагънайи агъа-ханумдиз — хъугърударин жямяаьтдиз ва дугъан бицІидариз . Узу учву вари гьякьвалиъди ккун гъапІунзачву . Гьацира , гьякьвалин гъавриъ ахъу вариди учву ккун гъапІну ,
63001002	фицики ухьуъ гьякьвал яшамиш шула . Му гьякьвал ухьухъди гьаммишандиз хъайиб ву .
63001003	Учвуз Аллагь Адашдихьан ва Дугъан Бай Иса Месигьдихьан гьякьвалиъди ва масанвалиъди уж’вал , рягьимлувал ва мясляаьт ибшричвуз .
63001004	Яв саб кьадар бицІидар , ихь Адашди табшурмиш дапІнайиганси , гьякьвалин рякъюъди гъягъюри гъяркъган , гизаф шад гъахьунза .
63001005	Хъа магьа гьамус узу , багьалу вуйи агъа-ханум , саб ккун апІураза ( му насигьят цІийиб даршра , сифте бинайианмина ухьуз тувнайиб ву ) : гъач , сари-сар масанди дисурхьа !
63001006	Масанвал магьа гьаму ву : ухьу Аллагьдин табшуругъарихъди яшамиш духьну ккунду . Му табшуругъ учвуз сифте бинайиан деебхьнайиб ву , ва гьаддихъди яшамишра духьну ккунду .
63001007	Ихь арайиан дюн’яйиз гизаф кучІляхяр душна . Дурари Иса Месигь , инсан духьну , жилиина гъювал кьабул апІурадар . Дицир адми кучІлях ва Месигьдиз къаршур ву .
63001008	Лигай гьа , учву фу бадали гъилихнуш , гьадму ичв дубгруси дарибшри гьа , хъа ичв пешкеш гьубкІну учвухьна рубкьруганси апІинай .
63001009	Месигьдин аьгъювалар чІюргъруриз ва дурар тамам дарапІруриз Аллагь аьгъдар . Хъа Месигьдин аьгъювалар тамам апІруриз Адашра , Байра аьгъя .
63001010	Гьамцдар аьгъювалар хьади дяргърур гьич зат кьабул мапІанай , я ичв хулаз гъюз мигъитанай , я дугъаз салам мутуванай .
63001011	Гьацир кьабул апІрур дугъан чІуру ляхнарик ктикьура .
63001012	Узуз хъана гизафубдикан учвуз бикІуб лазим вуйи , хъа узу кагъзииндина чернилиинди бикІуб ужу вуди гьисаб апІурадарза . Мидин ерина , учвухъди машна-машди улхбан бадали ва ихь шадвал гьубкІуб хьпан бадали , багарихьди учву рякъюр пну , умуд кайиз .
63001013	Аллагьди кадагънайи яв чуччун веледари саламар хътаура .
64001001	Яшлу аьхюрихьан — узуз гьякьвалиъди ккун гъахьи , йиз багьа вуйи дуст Гайдиз .
64001002	Йиз масан дуст , увуз варибдиъ хъуркьувалар ва мюгькам сагъвал хьпан бадали ккарагураза , хъа уву Рюгьниинди сагъ вуйивал узуз аьгъязуз .
64001003	Гьамина гъафи гъардшари увкан , гьякьвализ яв аьгьтлу вуйиваликан ва яв дугъри уьмрикан ктибтиган , узу гизаф шад гъахьунза .
64001004	Узуз йиз веледар гьякь рякъюъди гъярайиваликан ебхьубтІан артухъ жара шад хабар адарзуз .
64001005	Йиз масан дуст , уву гъардшарихъ зигурайи зегьметну , гьеле дурарин арайиъ мушв’ан дарудар ашра , яв дугъриваликан кІура .
64001006	Гъардшари яв масанваликан хъугънайидарин жямяаьтдин улихь ктибтнийи . Уву ужуб ляхин апІидийва , эгер дурарихьди чпин рякъ давам апІуз Аллагьдиз лайикь вуйи рякъ’ин алаънийиш .
64001007	Дурар Месигьдин ччвур бадали рякъюъ учІвна , ва хътругърударихьан фукІара кьабул гъапІундар .
64001008	Гьаци вуйиган , гьацдар касариз , гьякьвалин гъуллугънаъ хьпан бадали , ухьу хил гьачІабккну ккунду .
64001009	Узу хъугърударин жямяаьтдиз кагъаз гъибикІунза , хъа дурарин аьхюр хьуз ккуни Диотрефди , учу кІурайиб кьабул апІурадар .
64001010	Гьаддиз , эгер узу гъафиш , дугъу гьапІраш , ктибтидиза . Дугъу кьутІкьли гафариинди учук тахсрар кирчра , аммаки мидканра дугъаз гьубкІрадар . Дугъу ихь гъардшар хяларди кьабул апІурадар ва апІуз ккунидарихьди гъитрадар , дурар хъугърударин жямяаьтлугъдианра кмиди утІурккура !
64001011	Багьа вуйи дуст , писвалихьна магьачІаккан , хъа — ужувлахьна . Ужувлан ляхнар апІрур Аллагьдинур ву . Шли чІурувал апІураш , думу зат Аллагь аьгъю гъахьир дар .
64001012	Деметрикан варидари , гьякь рякъ’ин аливаликанра , ужуйи кІура . Гьацдар гафар дугъкан учура кІурача , хъа ич шагьидвал , увуз аьгъюганси , гьякь вуйич .
64001013	Хъана гизафубдикан узхьан увуз ктибтуз шуйзухьан , хъа кьалмииндина чернилиинди дици апІуз ккундарзуз .
64001014	Багарихьди уву машна-машди рякъюр кІури умуд кайиз , ва гьадмуган гафар апІидихьа .
64001015	Саламат ишриву . Вари дустари увуз саламар хътаура . Увура , ччвурар дидисну , вари дустариз саламар йип .
65001001	Иса Месигьдин гъуллугънаъ айи Якьубдин гъардаш Ягьудайи Адаш Аллагьдиз масан вуйи ва Иса Месигьди уьрхюрайи дих дапІнайидариз саламар хътаура .
65001002	Уж’вал , мясляаьт ва масанвал гьубкІну ибшричвуз !
65001003	Йиз ккунидар , гьеле узуз ихь сатІлан вуйи уьрхюваликан бикІуз гизаф ккунди ашра , саб ражари ва гьаргандиз Аллагьдин гирами халкьдиз тувнайи хъугъвалиан женг гъабхуз аьшкь капІру кагъаз учвуз бикІуб лазим вуди гьисаб апІураза .
65001004	Суддин йигъаз ухдихъанмина кадагънайи адмийир ичв арйириъ жиниди учІвра . Гьадму аллагьсузари ихь Аллагьдин уж’вал чпин чиркинвалариз дюз гъюрубси илбицура ва гьамци дурари Иса Месигьдихьан , сар ихь Гьюкумдарихьан ва Агъайихьан маш гьибицура .
65001005	Узуз кІваин апІуз ккундузуз , учвуз гьацира вари аьгъяшра : Агъайи Чан халкь саб вахтна , Египетдин жиларилан алдаъну , гъюрхнийи , хъасин дурарикан хътругърудар пуч гъапІнийи .
65001006	Узуз гьацира малайикариканра кІваин апІуз ккундузуз : дурарихьан чпиз туву гьюкум уьбхюз гъабхьундайи ва чпи яшамиш шулайишвар гатІахьнийи . Агъайи дурар , суд апІру зурба Йигъ гъяйиз , гьаммишандин зунжрарихьди мучІушнаъ уьрхюра .
65001007	Гьаму малайикарси , Содомна Гомора , дурарин гъирагъарихъ хъайи жара шагьрарси , гизаф кьяппйирра ва ягьсузарра гьаргандин цІиъ ургру жазайиз , гъи ухьуз дарс хьпан бадали , тувдар вуйи .
65001008	Чпин нивкІариин элеъну , чпин жанар чиркин апІурайидарра гьацдар адмийириз ухшар ву . Дурари Агъайин гьюкум тина апІура ва аьршарин кьудратариз люкьнар апІура .
65001009	Гьеле аьхюну малайик Жабраиликьана , иблисдихъди Мусайин бедендикан гьюжатар апІурайи вахтна , дидиз люкьнар гъапІундайи . Дугъу дидиз , анжагъ гьамцитІан гъапундайи : « Гъит Агъайи увуз жаза гьадабтІри ! »
65001010	Хъа гьаму касари чпи гъавриъ адрубдиз люкьнар апІура . Дурариз саб аьгъя — чпин табиаьт . Вари гьамди дурар , фагьумсуз гьяйванатарси , пуч апІура .
65001011	Дердна хажалат ибшри чпиз ! Дурар Каиндин рякъюъди гъушну . Девлет ккунди дурар , Баламси , улдугнийи . Корей кІули ади къаршу гъедергдар фици пуч гъапІнийиш , дурарра гьаци йихиди .
65001012	Ичв масанвалин шадлугъариъ му касар ккеънайи сулариз барабар ву . Дурар гьич саб гучІ адарди , суфрайихъ , чпин гъайгъушнаътІан адарди , деъру . Мурар микІари гьирчнайи мархь ктру дифарси ву . Чвну , бегьер дархури , ерццру , хъа кьабарианзина кчІюгъру , кьюб ражари пуч шлу гьарарси ву .
65001013	Гьюлин вягьши лепйирси , дурар , чпин ягьсуз ляхнар , чиркин кафси , зиина алдаърудар ву . Дурар аьсрариан-аьсрариз пис мучІушназ гьязур дапІнайи , улдугну завариъ уьргънайи хядар ву .
65001014	Адамдихъанмина ургурпи насилди гъаши Енухди гьамрарикан гъапнийиштІан гьамцдар пайгъамбарвалин гафар : « Магьа , Агъа гъафну . Дугъахъди агъзрар-агъзрариинди гирамидарра хъа .
65001015	Дугъу варидарин суд апІиди , вари аллагьсузари гъапІу аллагьсуз ляхнар ашкар апІиди , ва , Исайиз къаршуди гъапи нягьякь гафариз дилигну , аллагьсуз гунагькрарин суд апІиди » .
65001016	Думу адмийирин ушв рабхбакан сикин дар . Дурар чпин кьисматнакк аьсси духьна . Дурар чпин тямягьярин хилиъ аьжуз духьна . Дурар , чпин авазйир апІури , гъючІвру ва чпиз хайирнахъди , сар шлин-вушра тярифар апІури , хъюгъру .
65001017	Хъа учву , йиз ккунидар , ихь Агъа Иса Месигьдин вакилари улихьмиди гъапи гафар кІваин апІинай .
65001018	Дурари учвуз гъапнийи : « Аьхиримжи вахтари кялхърудар , намуссуз тямягьяр ади , ккуниб апІури , арайиз удучІвиди » .
65001019	Гьамрари адмийир жара апІиди . Гьамрар жандин хилиъ аьжуз духьнайидар ву . Мурариз Рюгь адар .
65001020	Хъа учву , йиз ккунидар , ичв гирами хъугъувал артмиш апІинай , Гирами Рюгьнаъди ккарагай .
65001021	Ихь Агъа Иса Месигьди Чан ужувлиинди ухьуз тувру гьаргандин уьмриз ккилигури , Аллагьдин масанвалиъ гъузай .
65001022	Шаклу духьнайидариз ужувлар апІинай ;
65001023	саспидар , цІигъян гъючІюгъюри , уьрхяй ; хъа тмундариз ичв рягьимлу юкІвар улупай , аммаки , дурарин тІулари чиркин гъапІу палтарра кмиди даккун апІури , ихтиятди гъузай .
65001024	Учву алдакуз Гъидритруриз , Чан улихь учву марцциди ва лап шадди дерккуз Шлуриз —
65001025	сар Аллагьдиз , ихь Агъа Иса Месигьдиланмина ухьу Гъюрхюриз , гъит , ад , зурбавал , кьудрат ва гьюкум , дюн’я ккебгъайизра , гьамусра , ва гьамусдихъантина гьаммишандиз ибшри ! Амин .
66001001	Иса Месигьдин ачмиш апІувал , Чан гъуллугъчйириз багарихьди хьуз ккайиб вари улупбан бадали , Дугъаз Аллагьди тувнайиб ву . Мидкан хабар дебккбан бадали , Чан гъуллугънаъ айи Югьандихьна Исайи малайик гьаънийи .
66001002	Югьанди чаз гъябкъюб вари : Аллагьдин Гаф ва Иса Месигьдин шагьидвал — тасдикь апІура .
66001003	Хушбахтавар ву Аллагьди гьаънайи гьаму пайгъамбарвалин гафар урхурайир , дурарихъ хъпехъурайир ва мушваъ дибикІнайиб тамам апІрур . Гьаз гъапиш вахт хъубкьна .
66001004	Асия вилаятдиъ айи хъугънайидарин ургуб жямяаьтдиз Югьанди кІура : учвуз гьарган Айирихьан , Гъахьирихьан ва Гъюрурихьан , гьацира Дугъан тахтнахь хьайи ургур рюгьнахьан ,
66001005	Иса Месигьдихьанра — гьякь Шагьид вуйирихьан , гъийихдарик сарпирди чІиви Гъахьирихьан ва дюн’яйин паччгьарин зиин агъавал АпІурайирихьан уж’вал ва мясляаьт ибшричвуз . Ухьу Ккунириз , Чан ифдиинди ухьу ихь гунгьарихьан азад ГъапІуриз ,
66001006	саб паччагьлугъдиз уч гъапІу ухькан Чан Адашдин — Аллагьдин гъуллугънаъ шлудар Ктауриз зат ккудудукІру аьсрариз ад ва кьудрат ибшри . Амин !
66001007	Магьа гьамус Думу дифар хъади гъиди ва гьарсариз Думу рякъиди , гьеле Дугъан мурглин тІуларигъянзина жида гъюбччвдаризра кмиди . Дугъан улихь дюн’яйиин али вари миллетари суза зигиди . Ав , дугъриданра гьаци ву ! Амин .
66001008	« Узу вуза , — кІура Агъа Аллагьди , — Эвелра , Аьхирра гьарган Айирра , Гъахьирра , Гъюрурра ва вари хилиъ Дибиснайирра » .
66001009	Узу , Югьан , ичв гъардаш , Месигь Исайиъди саб вуди , учвухъди Дугъан бедбахтвалар , паччагьлугъвал ва сабурлувал пай апІурайир , Аллагьдин Гаф ва Иса Месигьдихъан шагьидвал бадали Патмос кІуру островдиин гъахьунза .
66001010	Элгьет йигъан узуз , Рюгьнан гьюкмиъ ахънайириз , зурнайианси чІигъ апІури , йиз кьялхъян аьхю дих гъеебхьунзуз .
66001011	Диди гъапи : « Вари увуз рябкъюрайиб кагъзик бикІ ва Эфесдиъ , Смирнайиъ , Пергамдиъ , Фиатирайиъ , Сардисдиъ , Филаделфияйиъ ва Лаодикияйиъ айи ургбиб жямяаьтариз хъадапІ » .
66001012	Узукди гьаму гафар апІурайи дих шлинуб вуйкІан , кІури , кьяляхъ илдицуриз , гъизилин акв апІру ургуб алат гъябкъюнзуз .
66001013	Гьадму акв апІрударин арайиъ , ярхи палат алди , мухрилан гъизилин чІул идибтІнайи , Инсаниятдин Бализ ухшар айирсир кас гъяркъюнзуз .
66001014	Дугъан кІул ва кушар лизи хьаси ва йифси вуйи . Дугъан улар убгурайи цІаси вуйи ,
66001015	хъа ликар пичраъ крабчІури убгурайи рукьси вуйи , Дугъан дихра ягъли гъарзарилан урсрайи штарин гъугъси вуйи .
66001016	Дугъан арччул хилиъ ургуб хяд айи . Дугъан ушвниан , кьюбиб терефарихъанди мурзар али учІру ханжал удубчІвнайи . Дугъан маш яманди ичІибгнайи ригъси айи .
66001017	Думу гъяркъиган , дукІнайирси , Дугъан ликарикк дахъунза , хъа Дугъу , Чан арччул хил йиз гъюниин иливну , гъапи : — ГучІ мапІан ! Узу вуза Сарпирра , КкудукІрурра .
66001018	Яшамиш шулайир Узу вуза . Узу гъакІнийза , хъа магьа Узу хъана аьсрариан-аьсрариз яшамиш шулаза . Узухь хьазухь аьжалин ва жегьеннемдин ачар .
66001019	Гьаци вуйиган , увуз гъябкъюб бикІ : гьаму ражари шулайиб ва хъасин хьуз ккайиб .
66001020	Магьа , увуз Йиз арччул хилиъ гъяркъю ургуб хядран ва ургуб чирагъдин сир : ургуб хяд — мурар ургбиб жямяаьтарин малайикар ву , хъа ургуб чирагъ — мурар ургуб жямяаьт ву .
66002001	Эфесдин хъугънайидарин малайикдиз бикІ : « Магьа арччул хилиъ ургуб хяд Дидиснайири ва гъизилин ургуб акв апІру алатаригъ Лицурайири фу кІураш :
66002002	Яв ляхнар , яв гъагъи жафа ва яв сабурлувал Узуз аьгъязуз . Аьгъязуз , уву нягьякь ва чІуру адмийир аьгь дарапІруб ; Исайин вакилар вуча кІурайидар уву ахтармиш гъапІунва ва дурар кучІляхяр вуйиб аьгъю гъабхьунвуз .
66002003	Уву ижмир вува , Йиз ччвур бадали уву гизаф читинвалариъ ахъунва ва зяифвалиъ кІул ипундарва .
66002004	Амма , Йиз увуз къаршуди кІуру саб айиз : увуз яв сифтейин масанвал кІваълан гьархнавуз .
66002005	КІваин апІин , уву фициб ягълишналан ахънуш , швумал йихь , ухдийин ляхнар давам апІин . Эгер уву , швумал духьну , гьаци дарапІиш , Узу увухьна гъидиза ва яв акв туврайиб йишвлан илдипидиза .
66002006	Хъа саб увуз авуз — Узуз даккни николитарин ляхнар дяркъну ккундарвуз .
66002007	Шлик хъпехъру ибар каш , гъит хъугънайидарин жямяаьтариз Рюгьну фу кІураш , ебхьри ! Гъалиб гъахьириз Узу Аллагьдихь женнетдиъ айи уьмрин гьаргъян йимишар итІуз гъитдиза » .
66002008	Смирнайин хъугънайидарин малайикдиз бикІ : « Гьамци кІура Сарпири ва КкудукІрури , ГъачІири ва хъана яшамиш Шулайири :
66002009	Узуз яв аьзабарикан ва касибваликан аьгъязуз , хъа уву девлетлу вува ! Аьгъязуз уву беябур апІурайи , жугьдар вуча , кІурайидариканра , хъа дугъридан дурар иблисдин мярака ву .
66002010	Ув’ин улукьуз ккайи аьзабарихьан гучІ мапІан . Магьа багарихьди иблисди учвкан сакьюдар ахтармиш апІуз , кІури , дустагъдиъ ирчди , ва йицІуд йигъан учву аьзабар зигидичва . ЙикІайизкьан вафалуди гъуз ва Узу увуз уьмрин паччагьвалин таж тувдиза .
66002011	Шлик хъпехъру ибар каш , гъит хъугънайидарин жямяаьтариз Рюгьну фу кІураш , ебхьри ! Гъалиб гъахьириз кьюбпи аьжал айиб дар » .
66002012	Пергамдин хъугънайидарин малайикдиз бикІ : « Гьамци кІура кьюбиб мурзарра учІру ханжал хьайири :
66002013	Узуз аьгъязуз , уву иблисдин тахт алишв’ин яшамиш шулайиб . Аммаки уву Йиз ччвурнахъан ижмиди хъичІихнава . Уву Узухъ хъугъувалихьан иблис яшамиш шулайи ичв шагьриъ Йиз дугъри вуйи шагьид Антип гъакІи йигъанра гьудучІвундарва .
66002014	Гьаци вушра , Узуз увуз къаршу вуйибра азуз : увуъ Балам пайгъамбрин каламарихъди гъярайидар а . Думу каламари чан вахтна Валак паччагьди Израилин халкь гунагьарихъна хуз гъитнийи . Дугъу дурар , идолариз гъурбан гъапІуб ипІуз хъаънийи ; дурариз намуссузвалиинди уьмур гьапІуз улупнийи .
66002015	Увуз гьацира николитарин каламарихъди гъягърударра авуз .
66002016	Гьаддиз , швумал духьну , хъадакай ! Эгер хътадакиш , Узу багарихьди гъидиза ва дурарихъди Йиз ушвнин ханжлихьди дяви гъабхидиза .
66002017	Шлик хъпехъру ибар каш , гъит хъугънайидарин жямяаьтариз Рюгьну фу кІураш , ебхьри ! Гъалиб гъахьириз Узу , гирамиди уьбхюрайи ва сир айи манна тувдиза , гьацира , ччвур кайи лизи гъван тувдиза . Душвак дибикІнайи ччвур , думу гъурубкьурилан гъайри , сарун гьич саризра аьгъю хьибдар » .
66002018	Фиатирайин хъугънайидарин малайикдиз бикІ : « Гьамци кІура Аллагьдин Бали , гъизгъин цІаси улар айири ва крабчІурайи рукьстар ликар ккайири :
66002019	Узуз аьгъязуз яв ляхнар ва масанвал , хъугъувал , гъуллугънаъ хьувал ва мюгькамвал . Яв аьхиримжи ляхнар сифтейиндартІан гизаф вуйибра аьгъязуз .
66002020	Хъа магьа увуз къаршуди Йиз фу аш : пайгъамбар вуза , кІурайи Изавел кІуру дишагьли аьгь апІурава . Дугъу Йиз гъуллугънаъ айидар улдугуз гъитра : дурар кьяппавалихъинди илтІикІура ва идолариз багъиш гъапІуб ипІуз улупура .
66002021	Узу дугъаз чан тІулар дирчуз вахт тувунза , хъа дугъаз чан намуссузвалиин швумал хьуз ккунди адар .
66002022	Гьаддиз Узу думу уьзрарихь гьахъуз гъитдиза , эгер чпин ляхнариин швумал духьну , хътадакиш , дугъахъди кьяппавал апІури гъашидарра зурба бедбахтвалихь гьирчдиза .
66002023	Дугъан бицІидарра аьжалихь гьирчдиза . Гьадмуган вари жямяаьтариз аьгъю хьибди : ичв юкІвариъ ва фагьмариъ жиниди уьбхюрайиб вари аьгъюр Узу вуйиб , ва гьарсариз Узу , чан ляхнариз дилигну , тувдиза .
66002024	Хъа Фиатирайиъ имбудариз , гьадму каламарихъди дяргърудариз ва иблисдин фендигарвалар аьгъю дарапІдариз Узу кІураза : „ Узу учв’ин артухъ гъагъ илипдарза “ ,
66002025	эгер учву , тап Узу гъяйиз , ичв айибдиинди , гьадму уьбхюри гъузиш .
66002026	Хъа аьхиризкьан , Узу кІуруб вари тамам апІури , гъалиб гъахьириз , халкьарин зиин Узуз Йиз Адашдихьан гъурубкьганси , гьюкум тувдиза . Гьацири дурарин зиин рукьан чумакъихьди гьюкум гъабхиди ва , ругдин гъабар фици тикйир шулуш , гьаци дурар уьргъиди !
66002027	
66002028	Гъалиб гъахьириз Узу гвачІиндин хядра тувдиза .
66002029	Шлик хъпехъру ибар каш , гъит , хъугънайидарин жямяаьтариз Рюгьну фу кІураш , ебхьри ! »
66003001	Сардисдиъ айи хъугънайидарин малайикдиз бикІ : « Гьамци кІура Аллагьдин ургуб рюгь ва ургуб хяд Хьайири : яв ляхнар Узуз аьгъязуз ; гьеле уву чІивидарин жергйириъ ашра , уву дукІнайир вуйиб аьгъязуз .
66003002	Уягъ йихь ва мюгькам апІин уву имбу гьамус-хъа йибкІру гьялнаъ айиб . Яв ляхнар Йиз Аллагьдиз хуш шлударстар вуди гъяркъюндарзуз .
66003003	Гьаци вуйиган , кІваин апІин , увуз фу гъурубкьнуш ва фу гъеебхьнуш ! Гьадму тамам апІин , яв ляхнар гъит ва швумал йихь ! Хъа эгер уву уягъ дархьиш , Узу тІафалси хабарсузди гъидиза . Уву , Узу увухьна фуну вахтна гъюруш , аьгъю хьибдарвуз .
66003004	Аммаки увуз Сардисдиъ чпин палтар ктрацІу сакьюдар адмийир авуз , ва дурар Узухъди лизибдиъди гъягъиди , гьаз гъапиш дурар лайикьлу ву .
66003005	Гъалиб гъахьирра лизи палтар алахьну хьиди , ва Уьмрин китабдикан Узу дугъан ччвур ктІубшвидарза , Узу думу , Йиз Адашдин ва Дугъан малайикарин улихь кьабул апІидиза .
66003006	Шлик хъпехъру ибар каш , гъит , хъугънайидарин жямяаьтариз Рюгьну фу кІураш , ебхьри ! »
66003007	Филаделфияйин хъугънайидарин малайикдиз бикІ : « Гьамци кІура Гирамири , Гьякьлури , Давудрин ачар Хьайири — Дугъу абццхъанмина , гьич сарихьанра хъябкьюз хьибдар , Дугъу хъябкьхъанмина , гьич сарихьанра абццуз хьибдар :
66003008	Узуз яв ляхнар аьгъязуз — магьа яв улихь Узу урчІар арццунза ва гьич сарихьанра дурар хъяркьюз хьибдар , гьаз гъапиш , гьеле яв кьувват цІибди вушра , уву Йиз Гаф гъюбхюнва ва Йиз ччвурнахьан гьудучІвундарва .
66003009	Гьаддиз магьа , Узу увуз иблисдин мяракайиан жугьдар вуча кІурайидар , амма дугъри дарудар , кучІляхяр тувдизавуз — Узу дурар увухьна гъюруси ва яв ликарикк икрам апІури дахьруганси апІидиза . Хъа дурариз , Узуз уву ккуниб , аьгъю хьибди .
66003010	Узу увуз , мюгькамди гъуз , гъапиган , уву гьаци гъузунва , гьаддиз вари адмийир ахтармиш апІуз дюн’яйиина гъюру бедбахтваларин вахтна , Узу увура уьрхидизаву .
66003011	Узу багарихьди гъидиза . Гьич сарихьанра яв паччагьвалин таж тадабгъуз даршлуси , увуз айибдихъан ижмиди хъичІихну гъуз .
66003012	Гъалиб гъахьирикан Узу Йиз Аллагьдин хулан мурхьул ктаидиза ва думу душваъ аьсрариз гъузди . Узу дугъак Йиз Аллагьдин ччвур , Йиз Аллагьдихьан завариан гъюру Йиз Аллагьдин шагьрин — цІийи Ерусалимдин ччвур , ва Йиз цІийи ччвур бикІидиза .
66003013	Шлик хъпехъру ибар каш , гъит , хъугънайидарин жямяаьтариз Рюгьну фу кІураш , ебхьри ! »
66003014	Лаодикияйин хъугънайидарин малайикдиз бикІ : « Гьамци кІура Амин ччвур алири , Дугъри ва Гьякь Шагьидди , Аллагьди халкь гъапІу варибдин Аьхюри :
66003015	Узуз яв ляхнар аьгъязуз , уву я мичІлир , я урцрур дарувалра аьгъязуз . Увуз ужу хьибди , эгер уву я мичІлир , ясана урцрур вуди гъахьнийиш !
66003016	Хъа уву я мичІлир , я урцрур дарди , хъа анжах мани вуди хьпаз дилигну , Узу уву Йиз ушвниан тутуси идипидизаву !
66003017	Уву : „ узу девлетлу вуза , узу девлетлу гъахьунза , узуз сарун фукІара ккимбуб имдариз “ — кІураш , увуз , уву фукьан бахтсуз , аьжуз , касиб , кур ва гъяцІал вуш , аьгъдарвуз .
66003018	Узу увуз саб насигьят тувраза : уву девлетлу хьуз , Узхьан цІиъ марцц гъапІу гъизил ва яв гъяцІливалин нач ккебкуз алабхьру лизи палат гъадабгъ . Гьацира увуз уларикан ктатуз ва рябкъюри хьуз ччимра гъадабгъ .
66003019	Узу Узуз масан вуйи касариз жаза гьадабтІурза ва дурарин жини ляхнар арайиз адагъурза , гьаци вуйиган , юкІв хъип , ва швумал духьну , яв фурсар дирч .
66003020	Магьа , Узу дийигъназа урчІарихъ ва кучраза . Шлиз Йиз дих ебхьураш , гьадгъу Узуз урчІар арццди , Узу гьадму касдихьна учІвдиза ва учу , сатІиди деъну , хябяхъдин уьл ипІидича .
66003021	Гъалиб гъахьириз Узу Узухъди тахтниин деуз йишв улупидиза , гьаз гъапиш , Узура гъалиб гъахьунза ва Йиз Адашдин гъвалахъ Дугъан тахтниин деунза .
66003022	Шлик хъпехъру ибар каш , гъит , хъугънайидарин жямяаьтариз Рюгьну фу кІураш , ебхьри ! »
66004001	Гьамдин кьялхъян узуз завариъ урчІар арццну гъяркъюнзуз ва гьадму сифте гъеебхьу зурнайинсиб дих гъеебхьунзуз . Дих узухъди , гьамци кІури , улхуз хъюбгъю : « Мина удучІв , Узу увуз багарихьди хьуз ккайиб улупурзавуз » .
66004002	Узу гьадму сяаьт Рюгьну ацІунзу . Фу лигурва , аьршариъ тахт дебккна , хъа тахтниин Деънайир ал .
66004003	Хъа Деънайирилан сердоликна яшма кІуру багьа гъванариланси нур рабгъурайи , ва тахт вуйибси заъланмина изумруддин рангарин дерккучІимирсиб илбицнайи .
66004004	Гьадму тахтнахъди , илтІикІну , къабна юкьуб тахтсана хъайи . Дурариин кьарна юкьур аьхюр , лизи палат алабхьну , деънайи ; дурарин кІулариин гъизилин тажар алийи .
66004005	КІулинуб тахтнахьан кьюркьлин цІийир , гьарйир ва завар рахрустар сесер гьудучІвуйи . Думу тахтнан улихь цІа алди ургурайи акв тувру ургуб алат хьайи — мурар Аллагьдин ургур рюгь вуйи .
66004006	Тахтнан гъаншариъ хрусталсиб гюзгдин гьюлиз ухшар вуйи фу-вуш айи . ГьацІна — гьацІ кьялаъ , тахтнан юкьуб тереф вуйибси илтІикІну , улхьандира ва кьялхъяндира кьадар адрубкьан улар айи , гьяйванатарстар юкьур чІивидар айи .
66004007	Сарпи гьяйванатсир — аслансир вуйи ; кьюрпир — жигьил йицсир ; шубурпирин маш адмийинсиб вуйи , хъа юкьурпир завуъ уьбхнайи люкьраз ухшар айир вуйи .
66004008	Гьадму юкьрид гьяйванатарстарик гьарсардик йи-йирхьуб хлинцц кайи . Хлинццар вари терефарихъанди : айтІандира , зиъландира — уларихьди алацІнайи . Юкьрид гьяйванатарстари , зат дийийигъди , йишвнура ва йигънура гьарйир апІурайи : « Гирами , гирами , гирами ву Агъа Аллагь вари хилиъ Дибиснайир , гьарган Айир , Гъахьир ва Гъюрур ! »
66004009	Гьадму юкьрид гьяйванатарстари тахтниин Деънайириз — гьарган яшамиш Шулайириз , чухсагъул кІури имиди , Дугъан ад апІури имиди ва заанвал улупури имиди ,
66004010	къарна юкьур аьхюри тахтниин Деънайирин улихь , ис алахъури , гьарган яшамиш Шулайириз икрам апІуйи ва , тахтнан улихь чпин тажар диври , гьамци кІуйи : « Уву лайикь вува , Агъа , ич Аллагь , ад , заанвал ва кьувват кьабул апІуз , гьаз гъапиш , Уву вува вариб арайиз Гъабхир ; Яв амриинди вари гъабхьну ва арайиз гъафну ! »
66004011	
66005001	Тахтниин Деънайирин арччул хилиъ узуз китаб — турбаси дибиржнайи кагъаз гъябкъюнзуз . Дидин айтІандира , зиъландира варишвар алацІну , дибикІнайи , ва думу ургуб печатдиинди хъябкьнайи .
66005002	Аьхю дихниинди гьамци кІурайи кьудратлу малайикра гъяркъзуз : « Фуж лайикь ву му китаб ачмиш апІуз ва мидлан печатар алдагъуз ? »
66005003	Гьич сарихьанра : я завариин , я жилариин , я жиларикк ккайидарихьан — китаб ачмиш апІуз гъабхьундайи , гьеле дидихьинди лигузкьан дурарихьан удубкьундайи .
66005004	Китаб ачмиш апІуз ужур , дидихьинди лигузкьан удубкьрур арайиз удудучІвган , узу бегьем гъишза .
66005005	Хъасин гьадму аьхюдарикан сари гъапизуз : « Мишан ! Лиг , Ягьудайин тухмиан Аслан гъалиб гъахьну , Давудрин машгьур вуйи насил ! ГьадгъухьантІан шулдар ургуб печать али китаб ачмиш апІуз » .
66005006	Узуз тахтнахь , гьацІ кьялаъ , Ччил гъяркъюнзуз . Думу гъурбан апІуз духнайирси айи . Дугълан гьадму юкьрид гьяйванатарстарна аьхюдар илтІикІнайи . Гъурбан апІуз Духнайириз ургуб кІарчна , ургуб ул айи — мурар Аллагьдин ургуб рюгь вуйи . Дугъан мурар дюн’яйиина гьаърудар вуйи .
66005007	Дугъу , багахь духьну , тахтниин Деънайирин арччул хилиъ айи дибиржнайи китаб гъибису .
66005008	Дугъу думу гъибисган , юкьрид гьяйванатарстарна къарна юкьрид аьхюдар Ччилан улихь икрам апІури дахьу . Дурарин гьарсарин хилиъ чюнгюр ва кІулихьди ацІнайи , ицци ниар хъайи ургру ччимар ади , гъизилин гъабар айи — му ччимар Аллагьдин гирами халкьдин ккарагбар ву .
66005009	Дурари цІийи мяъли апІурайи : « Уву лайикь вува китаб бисуз ва дидлан печатар алдагъуз , гьаз гъапиш , Уву духьну гъурбан , Яв ифдиинди Уву Аллагьдиз адмийир гъадагъунва гьарсаб тухмиан ва чІалнаан , гьар жюре миллетарикан ва халкьарикан .
66005010	Уву гъапІунва дурарикан ихь Аллагьдиз гирами гъуллугъчйир ва паччгьар — дурари дюн’яйиинра паччагьвал апІиди ! »
66005011	Узуз юкьрид гьяйванатарстаринна гьадму аьхюдарин тахтналан илтІикІнайи гизаф малайикар гъяркъзуз ва дурарин дихар гъеерхьзуз . Дурарин кьадар ктухузкьан шлуб дайи — агъзрар-агъзрариинди вуйи .
66005012	Дурари аьхю дихниинди кІуйи : « Гъурбан гъахьи Ччил лайикь ву кьувват , девлет , аькьюл ва кьудрат , заанвал , ад ва уж’вал кьабул апІуз ! »
66005013	Узуз гъеебхьунзуз , вари арайиз дубхнайибди — завариинра , жилариинра , жилариккра ва гьюлериъра — варишвариъ варибди фици гьарай апІуйиш : « Тахтниин Деънайиризна Ччилаз — уж’вал , заанвал , ад ва кьудрат гьаммишандиз ! »
66005014	Ва юкьрид гьяйванатарстарира кІуйи : « Амин ! » Аьхюдар жилиина ахьуйи ва икрам апІуйи .
66006001	Ччилу ургуб печатдикан саб фици алдабгънуш , гъябкъзуз ва юкьрид гьяйванатарстарикан сари фици : « Мина гъач ! » кІури , завун гъугърумаринсиб чІигъ гъапІнушра , гъеебхьунзуз .
66006002	Хъа лизи гьяйван гъябкъзуз . Дид’ин чІимирра хьайи атлу алийи . Дугъаз таж тувнади шулу , ва думу гъалибвал гъадабгъуз , гъалиб гъахьирси , рякъ’ин шулу .
66006003	Ччилу кьюбпи печать алдабгъиган , узуз , юкьрид гьяйванатарстарикан кьюрпири , мина гъач , кІури , гъеебхьзуз .
66006004	Хъа цІаси убгурайи уьру гьяйван удубчІвури гъябкъзуз . Му гьяйвниин али атлуйиз , зурба ханжал тувну , адмийир чиб-чпигъ гъярхьну йихбан бадали , дюн’яйиан мясляаьтвал адабгъуз шлу ихтияр тувнийи .
66006005	Ччилу шубубпи печать алдабгъиган , узуз юкьрид гьяйванатарстарикан шубурпири : « Мина гъач ! » кІури гъеебхьзуз . Хъа хъютси кІару гьяйван гъябкъзуз , дид’ин элеънайирин хилиъ ярчврар айи .
66006006	Хъасин гьадму юкьрид гьяйванатарстарин арайиъ гьамци кІурайи дихсиб гъеебхьзуз : « Ярхи йигъан гъилихубдихъ саб сеъ дяхинтІан дяргърубси хьибди , ясана шубуб сеъ мухтІан дяргърубси хьибди ! Аммаки я ччимдиз , я чяхриз зарар мутуван ! »
66006007	Дугъу юкьубпи печать алдабгъиган , юкьрид гьяйванатарстарикан юкьурпири кІурайи дих гъеебхьунзуз : « Мина гъач ! »
66006008	Хъа узуз , зяиф-гъатху рангнан гьяйван гъябкъзуз . Дид’ин элеънайирин ччвур Аьжал вуйи , дидихъди вари жегьеннем гъюрайи . Мидиз дюн’яйин юкьубпи пайниин ханжлиинди , гаш’валиинди , уьзрариинди ва юкьбиб вягьши гьяйванатариинди адмийир йихуз шлу гьюкум тувнайи .
66006009	Дугъу хьубпи печать алдабгъиган , узуз гъурбнар апІрушван кІанакк Аллагьдин Гафналантина ва дурари гъапІу шагьидвалилантина гъийиху адмийирин рюгьяр гъяркъзуз .
66006010	Дурари зурба гьарай идипу : « Гирами ва Гьякьлу Гьюкумдар ! Уву гьаз гьамусра дюн’яйин адмийирин суд апІурадарва ва дурариз , ич удубзу ифдихъанди , жаза гьаз гьадабтІурадарва ? »
66006011	Гьадмуган дурарикан гьарсариз лизи палат тувнийи ва сацІибсана сабур апІуб ккун гъапІнийи , гьаз гъапиш дурарин кьадар гьуркІну шайиз , чписи , Месигь Аллагьдин гъуллугънаъ айи гъардшарра йихайиз , ккилигну ккундийи .
66006012	Узуз Дугъу йирхьубпи печать алдабгъури гъябкъзуз . Гьадмуган лап яманди жилар гъутІурччву ; ригъ — маллайин чухаси кІару , хъа вари ваз ифиси гъабхьи ,
66006013	гужал микІ хъивну гъядябхъру дурубжу инжирси , хядар , завариан адахьну , жилиина ахьу .
66006014	Зав кагъазси илбижну дубгу ; вари дагъларна островар чпин йишварихьан гьудучІву .
66006015	Дюн’яйин паччгьарра , гьякимарра , кьушмарин аьхюдарра , девлетлу ва кьудратлу адмийирра , лукІарра ва азадди уьмур хъапІрударра — вари дагълариъ айи гъарзаригъ ва дюрхъяриъ гьитІикІнийи .
66006016	Хъа дурари дагъларизна гъарзариз кІуйи : « Уч’ина ахьай , тахтниин Деънайирихьан ва Ччилан хъял кайивалихьан учу гьитІикІай .
66006017	Дурарин хъял алдабгъру Йигъ дуфна . Шлихьан мидккан ккадархьуз хьиди ? ! »
66007001	Хъасин узуз дюн’яйин юкьбиб терефариъ дийигънайи юкьур малайик гъяркъзуз . Дурари , я жилиина , я гьюл’ина , я гьарариина хъивуз гъидритди , дюн’яйиина хъивру юкьуб микІ дидиснайи .
66007002	Узуз ригъ гьудубчІвру терефнахъан чІиви Аллагьдин печать дибиснайи сарсана малайик за шули гъяркъюнзуз . Дугъу зурба дихниинди жилизна гьюлериз бедбахтвалар хуз гьюкум тувнайи юкьбиб малайикариз гъапи :
66007003	« Сабан я жилариз , я гьюлериз , я гьарариз , ухьу ихь Аллагьдин гъуллугънаъ айидарин машар печатдиинди жара дарапІкьан гагьди , зарар мутуванай ! »
66007004	Ва узуз , печать йивну жара гъапІдарин кьадар варжна ягъчІвурна юкьуд агъзур кас вуйиб , гъеебхьунзуз . Израилин баярин вари тухмариан печатдихьди жара гъапІдар гьадмукьан вуйи .
66007005	Ягьудайин тухмиан печатдихьди лишанлу гъапІдар йицІикьюд агъзур кас вуйи ; Рувимдин тухмиан — йицІикьюд агъзур ; Гаддин тухмиан — йицІикьюд агъзур ;
66007006	Ашерайин тухмиан — йицІикьюд агъзур ; Нефталимдин тухмиан — йицІикьюд агъзур ; Манасдин тухмиан — йицІикьюд агъзур ;
66007007	Симеондин тухмиан — йицІикьюд агъзур ; Левийин тухмиан — йицІикьюд агъзур ; Исахардин тухмиан — йицІикьюд агъзур ;
66007008	Забулундин тухмиан — йицІикьюд агъзур ; Юсуфдин тухмиан — йицІикьюд агъзур ; Вениаминдин тухмиан — йицІикьюд агъзур .
66007009	Хъасин узуз сарихьанкьан ктухуз даршлукьан гьар жюре халкьарикан , миллетарикан , тухмарикан ва чІаларикан вуйи адмийирин зурба гъварч , тахтнан ва Ччилан улихь лизи палтарикди ва пальмайин кюлер хилиъ ади дийигъну , гъяркъзуз .
66007010	Дурари аьхю дихариинди гьарай ипнайи : « Уьрхювал тахтниин деънайи ихь Адашдин ва Ччилан хилиъ а ! »
66007011	Хъа тахтналан , аьхюдарилан ва юкьрид гьяйванатарстарилан илтІикІнайи вари малайикари , тахтнан улихь жилиина ахьну , Аллагьдиз икрам гъапІу .
66007012	Дурари варидари гьамци кІуйи : « Амин ! Дугъриданна уж’вал ва ад , аькьюл , чухсагъулвал , заанвал , кьувват ва кьудрат гьарсариз аьсрариан аьсрариз ихь Аллагьдихь хьа . Амин » .
66007013	Думу аьхюдарикан сари узхьан гьерхнийи : « Гьаму лизи палат али адмийир фужар ву ва наънан гъафидар ву ? »
66007014	« Йиз аьхюр , думу увуз ужуди аьгъявуз ! » — жаваб тувза . Дугъу гъапизуз : « Мурар зурба бедбахтвалариккан ккудучІвдар ву . Дурари чпин палтар , Ччилан ифдиъ дурччну , лизи гъапІну ,
66007015	гьаддиз дурар Аллагьдин тахтнан улихь хьа ва Дугъан Хулаъ дурар йишвди-йигъди Дугъан гъуллугънаъ а , хъа тахтниин Деънайири дурарин зиин Чан чадур алтІабцциди ,
66007016	ва дурариз гьич зат я къурагьвал , я гаш’вал аьгъю хьибдар , я ригъди дурар ургидар , я пис манишнан ялавну ккагъидар ,
66007017	гьаз гъапиш тахтниин али Ччилу дурар уьрхиди , ва уьмур хру штун булагъарихъна гъахиди . Аллагьди дурарин уларилан гьарсаб нивгънан цІадал марцц апІиди » .
66008001	Дугъу ургубпи печать алдабгъиган , гьацІ сяаьтнасикьан аьршариъ сессузвал абхъру .
66008002	Узуз Аллагьдин улихь ургур малайик дийигъну гъяркъзуз . Дурарихьна ургуб зурна тувну шулу .
66008003	Жара малайик гъюру . Думу гъурбнар ургрушван гъвалахъ , кум ккапІру гъизилин гъабсибра хьади , дугъужвуру . Дугъахьна , Аллагьдин вари халкьдин ккарагбарихъди , тахтнан улихь хьайи гъизилин гъурбнар ургрушв’ина хпан бадали , бегьемди ицци ниар хъайи , ургру ччимарра тувру .
66008004	Хъа малайикдин хилиъ айи гъизилин гъабсибдиан Аллагьдин улихь , Дугъан халкьдин ккарагбарихъди сабси , ицци ниъ хъайи кум за шулу .
66008005	Малайикди кум ккапІру гъабразди , гъурбнар ургрушвлан цІа гъадабгъну , кабхьуз ипру , хъа думу дюн’яйиинди гатІабхьуру , хъасин душв’ин завар рахуру , гьарай утІубччвуру , кьюркьлин цІийир кричуру ва жилар тІурччвуру .
66008006	Хъа ургуб зурна дидиснайи ургур малайик зурнийир рахуз гьязур духьнайи .
66008007	Сарпири гъарабху — ва ифдихьди гъибикьнайи мирккна цІа абхьу ва жилиин дабхьу . Дюн’яйин шубубпи пай жилар гъургу , шубубпи пай гьарар ва вари чру укІ гъубгу .
66008008	Кьюрпи малайикди зурна гъарабху — убгурайи зурба дагъсиб гьюлеризди абхьу . Хъа гьюлерин шубубпи пай шид ифдиз илтІибкІнийи .
66008009	Гьюлериъ шубубпи пай чІивишин гъирмиш гъабхьнийи ва шубубпи пай гимйир ккахьнийи .
66008010	Шубурпи малайикди зурна гъарабху — зав’ан чирагъси убгурайи зурба хяд абхъу . Думу шубубпи пай нирариина ва штарин булагъариина абхънийи .
66008011	Думу хядраз КьутІкьли Кьал кІуйи . Вари штарин шубубпи пай кьалси кьутІкьли гъабхьнийи ва гизаф адмийир гьациб штуан гъийихнийи , гьаз гъапиш штар кьутІкьли гъахьнийи .
66008012	Юкьурпи малайикди зурна гъиву — ригъдин ва вазлин шубубпи пай ва шубубпи пай хядар пуч гъапІу . Дурарин шу-шубубпи паяр гъидису ва , акв адарди , йишвандин шубубпи пайси , шубубпи пай йигъандинра мучІуди гъабхьи .
66008013	Узуз аьршарикк тІибхурайи люкь гъябкъюнзуз . Диди зурба дихниинди кІурайиб гъеебхьунзуз : « Гьамус имбуну шубур малайикди хъаъру зурнайин дихарихьан дюн’яйиин яшамиш шулайидарин язухъийкІана , язухъийкІана , язухъийкІана ! »
66009001	Хьубпи малайикди зурна гъиву , ва узуз зав’ан жилиина хяд абхъри гъябкъзуз . Дидиз кІан ккадру гъуйдин ачар тувнайи .
66009002	Диди кІан ккадру гъуйдикан жюлгер ктахьу ва душв’ан , зурба пичраанси , кум утІубччву . КІан ккадру гъуйдиан утІубччву кумру ригъ ва гьава ккапІу .
66009003	Кумруан жилиина елгнагарин гъварчар адахьу . Жилиин аькьрабариз айи гьюкум думу елгнагаризра тувнайи .
66009004	Елгнагариз , я чру укІаз , я чрушназ , я гьарариз зарар тутрувди , унтІ’ин Аллагьдин печатдин лишан алдру адмийириз зарар тувуз , амур дапІнайи .
66009005	Елгнагариз думу адмийир йихуз ваъ , хъа хьуб вазлин арайиъ сузайикк гъитуз буйругъ тувнайи . Хъа дурарин сузайин учІврушин , аькьрабари кьацІ гъапІиганси , писуб вуйи .
66009006	Думу йигъари адмийир аьжал абгури хьиди , хъа бихъури хьибдар , дурар аьжалихъ мягьрум хьиди , хъа аьжал дурарихьан гьебгди .
66009007	Думу елгнагар дявдиз гьязур духьнайи эскрарин гьяйвнарси рякъюйи . Думу гьяйвнарин кІулариин гъизилин тажарстар алийи , хъа машар адмийинстар ,
66009008	кушар дишагьлийинси ярхидар , сппар асландин кІанччарстар вуйи .
66009009	Дурариин , гар али гъюбариинси , рукьанстар , фукІа ктидипру палтар алийи . Дурарин хлинццарин дих дявдиз ккажаргъурайи аьхючІве гьяйвнарин аьрабйирин гъугъсиб вуйи .
66009010	Дурарин галамар айи рижвар аькьрабаринстар вуйи ; адмийириз хьуб вазлиъ зарар тувру кьувват дурарин рижвариъ айи .
66009011	Дурарин паччагь кІан ккадрушван малайик ву ; думу паччагьдиз жугьуд чІалниинди Аббадан , хъа грек чІалниинди Аполлион кІуру .
66009012	Сабпи дерд гьудубчІвуру . Мегьел мидихъди кьюбсана дерд гъюри ими !
66009013	Йирхьурпи малайикдира зурна гъарабху . Узуз Аллагьдин улихь хьайи , гъизилин гъурбнар ургрушв’ин али юкьуб кІарчнаан гъюрайи дих гъеебхьзуз .
66009014	Дихну зурна хьайи йирхьурпи малайикдиз гъапи : « Зурба вуйи Ефрат нирихъ дитІнайи юкьрид малайикар дудурч » .
66009015	Юкьрид малайикарра дудурчуру — дурар гьязурди , гьаму сяаьтназ , йигъаз , вазлиз ва йисаз ( ккилигури ) , вари халкьарин шубубпи пай йибхбан бадали , дерккнайидар вуйи .
66009016	Гьяйвнин къушмарин кьадар кьюдварж миллион вуйи ; му кьадар узуз гъеебхьунзуз .
66009017	Магьа йиз рякъбариан узуз гьяйвнарна дурариин элеънайидар фици гъяркънуш : дурариин али фукІа ктрипру палат цІаси уьруб , укІуб ва гугутси гъатхуб вуйи ; кІулар асландин музмузарстар вуйи ; дурарин ушвниан цІа , кум ва гугурт утІубччвурайи .
66009018	Гьаму шубуб бедбахтвали дурарин ушвниан удубчІвурайи цІихьан , кумрухьан ва гугуртдихьан вари адмийирин шубубпи пай гъийибхнийи .
66009019	Гьаз гъапиш гьяйвнарин кьувват дурарин ушвариъна рижвариъ айи , дурарин рижвар битІариз ухшар вуйи , дурариин кІулар алийи ва гьадму кІуларихьди зарар тувуйи .
66009020	Гьадму бедбахтвалариккан гъирмиш дархьиди ккудуччву адмийир , чпин хиларин ляхнарихьан , швумал духьну , гьудучІвундайи : дурари шейтІнаризна гъизиликанна , арсраканна , йифриканна , гъвандиканна , гакІвликан дапІнайи ва каънайи , я рябкъюз , я ерхьуз , я гъягъюз даршлу идолариз гьюрмат апІуб дипундайи .
66009021	Дурар гьацира чпин я йивну йихувалар , я фалчивалар , я кьяппавалар , я тІафалвалар дирчну , швумал гъахьундайи .
66010001	Узуз дифариъди завариансина гъюрайи сарсана кьудратлу малайик гъяркъзуз . Дугъан кІул’ин дерккучІимир алийи , машну ригъдиси нур туврайи , хъа ликар цІин бурузарстар вуйи .
66010002	Дугъан хилиъ , саб кьадар ачмиш дапІнайи кагъаз айи . Дугъу арччул лик гьюлериин диву , хъа гагул лик — жилариин ,
66010003	ва зурба дихниинди , аслан арабхруганси , гьарай гъапІу ! Дугъу гьарай гъапІиган , завар рахрустар , ургуб гъугъруми гафар апІуз хъюгъю .
66010004	Ургбиб гъугърумари гафар гъапІиган , узу бикІуз гьязур гъахьиза . Аммаки узуз завариан гьамци кІурайи дих гъеебхьзуз : « Ургбиб гъугърумари гъапиб жиниди уьбх . Думу гафар мидикІан ! »
66010005	Узуз гьюл’инна жилиин дийигъну гъяркъю малайикди арччул хил завариз за гъапІу ,
66010006	ва аьсрариан аьсрариз гьарган яшамиш Шулайириинди , завар ва душваъ айиб , жилар ва душв’ин алиб арайиз Гъабхуриинди , сарун вахт имдар кІури , ху гъапІу !
66010007	Хъа гьадму йигъари , ургурпи малайикдин зурна гъарабхган , Аллагьдин сир , Дугъу Чан гъуллугънаъ гъаши пайгъамбрариз хабар дебккганси , вари тамам хьибди .
66010008	Узуз завариан гъеебхьу дихну , узухьинди илтІикІну гъапизуз : « Душну , гьюл’инна жилиин дийигънайи малайикдихьан ачмиш дапІнайи китаб бис » .
66010009	Узу , багахь духьну , малайикдихьан гьадму китаб узухьна тувуб ккун гъапІза . Хъа дугъу узуз гъапи : « Ма , му ипІин , фуниъ кьутІкьлишин абхъдияв , хъа ушв йиччвси меъли хьибдияв » .
66010010	Узу думу китаб , малайикдин хил’ан дибисну , гъипІза ва йиз ушвниъ , йиччв гъипІганси , меълишин абхъу , хъа фуниъ — ктирсуз даршлу кьутІкьлишин .
66010011	Хъа узуз гъапи : « Уву аьхючІвеъ халкьарикан , миллетарикан , чІаларикан , ва паччгьарикан пайгъамбарвалин гафар хъана пуз буржлу вува » .
66011001	Узухьна жилар ерцрубсиб маргъ тувнийи ва гъапнийи : « Душну Аллагьдин хал ва гъурбнар ургрушв ебц , хъа гьадму Хулаъ икрам апІрударин кьадар гьисаб апІин .
66011002	Аммаки Хулахъди хъайи чІатан гьяят гъидип , думу меебцан , гьаз гъапиш душвайишв аллагьсузариз тувна , дурари гирами шагьур ягъчІвурна кьюб вазли ликриккан апІиди .
66011003	Узу Йиз кьюр шагьид тувдиза : дурар , чІуру ирин палат алабхьну , агъзурна кьюдваржна йирхьцІуд йигъан , пайгъамбрарси , пайгъамбарвалин гафар кІури гъузди » .
66011004	Му пайгъамбрар — жилин Агъайин улихь дийигънайи оливайин кьюб гьарна , акв тувру кьюб алат ву .
66011005	Эгер шлизкІа дурариз чІуруб апІуз ккун гъабшиш , дурарин ушвниан цІа утІубччвиди ва душмнар ургиди . Дурариз писвал апІуз саризра ккун хьибдар , гъапІиш , гьаци йикІиди .
66011006	Дурариз зав хъябкьюз гьюкум а ; дурарихьан чпин пайгъамбарвалин гъуллугъниин али вахтна мархь дурубгъри гъитуз шулу ; дурариз шид ифдиз илтІибкІуз шлу гьюкум тувна ; дурарихьан , чпиз фициб ккундуш , гьациб бедбахтвалихьди жил алабцІуз шулу .
66011007	Дурарин шагьидвал апІру вахт ккудубкІган , кІан ккадрушв’анзина удубчІву вягьши гьяйванат гьадму кьюрид пайгъамбрарихъди дявдиз удубчІвиди , гьяйванат гъалиб хьибди ва дурар йихиди .
66011008	Дурарин майтар аьхю шагьрин кючейиъ дирчну хьиди . Жара жюрейиинди думу шагьриз , дурарин Агъа хачрак карсу йишваз , Содом ва Египет кІури шулу .
66011009	Дурарин майтариз , вари халкьаригъян , тухмариан , чІалариан ва миллетаригъян адмийир шубуд йигъанна гьацІаъ лигури гъузди ва дурар кивуз гъитдар .
66011010	Дюн’яйиин али адмийир шад хьиди , мяракйир ачмиш апІиди , чиб-чпиз пешкешар апІиди , гьаз гъапиш гьадму кьюрид пайгъамбрари дюн’яйин халкьар аьзабнакк ккитнийи .
66011011	Шубуд йигъна гьацІ улдубчІвган , Аллагьдихьан уьмрин рюгь майтариъ убчІвди , ва пайгъамбрар чпин ликриина гъудужвиди , хъа дурариз лигурайидарик зурба гучІ кабхъди .
66011012	Пайгъамбрариз завариан чпиз : « Мина удучІвай ! » — кІурайи зурба дих гъеебхьнийи . Душмнариз рякъюри , дурар дифриинди завариз за шулу .
66011013	Гьадму вахтна лап яманди жилар тІурччвуру ва шагьрин йицІубпи пай дарабгъну абхъру . Жилар гъутІурччвган , ургуд агъзур кас гъийихнийи , хъа имбудариз гучІ гъабхьнийи ва дурари Аьршарин Аллагьдин ад за апІуз хъюгънийи .
66011014	Кьюбпи дерд гьудубчІвнийи . Хъа магьа шубубпи дерд гъюз гьялакди а !
66011015	Ургурпи малайикди зурна хъапІу , ва завариъ гьамци кІурайи зурба дихар арайиз гъафи : « Гьаму дюн’яйин паччагьлугъ ич Агъайин ва Дугъан Месигьдин Паччагьлугъ гъабхьну . Дугъу гьаргандиз , аьсрариан аьсрариз паччагьвал апІиди ! »
66011016	Аллагьдин улихь тахтариин деънайи къарна юкьур аьхюр , жилиина ахьну , Аллагьдиз , вари хилиъ Дибиснайириз , икрам гъапІу .
66011017	Хъа гьамци кІури , гьарай идипу : « Чухсагъул Увуз , Агъа Аллагь , вари хилиъ Дибиснайир , гьарган Айир ва Гъахьир , гьаз гъапиш , Уву Яв зурба вуйи кьувват ва паччагьвал хилиз гъибисунва .
66011018	Аллагьсузар аргъарди гъадагъна , хъа гьамус Увукра хъял кубчІвнавук : дийихнайидарин суд апІру ва дюн’я чІур апІурайидар пуч апІру , ва Яв лукІарди гъахьи пайгъамбрариз , Яв гирами халкьдиз , Яв ччвурназ гьюрмат гъапІу бицІи касаризси , зурба вуйидаризра лайикьлу пешкешар тувру вахт дуфна » .
66011019	Аьршариъ Аллагьдин хал абццру ва Душваъ Дугъан Йикьрар айи сундух рябкъюри шулу . Хъасин кьюркьлин цІийир кричуру , гьарай абхъру , гъугърумарин гъугъ абхъру , жилар тІурччвуру ва гужли миркк убгъуру .
66012001	Хъа завариин зурба лишан арайиз гъюру : ригъ алабхьнайи дишагьли , дугъан ликарикк — ваз , хъа кІул’ин — йицІикьюб хядракан вуйи таж .
66012002	Дишагьлийик бицІир ка ва аьзиятариан чІигъар апІура ; думу бицІир апІуз ктІерццуз хъюгънайи .
66012003	Завариин жара лишанра арайиз гъюру : зурба цІаси уьру аждагьа , ургуб кІул али , йицІуб кІарч али ва кІулариин ургуб таж али .
66012004	Дидин рижвну зав’ан шубубпи пай хядар илжикуру ва жилиинди ахьру . Аждагьа , бицІир апІурайи дишагьлийиз къаршуди дугъу бицІир гъапІубси , итІуз ккепІну дийибгънайи . Дугъу бай гъапІу . Думу Бали рукьан чумакъихьди вари халкьариин гьюкум гъабхиди . Дугъан бицІир Аллагьдихьна , Дугъан тахтнахьна гъахуру .
66012005	
66012006	Хъа дишагьли ичІи чюлиз гьергру . Душваъ дугъаз Аллагьди йишв ккабалгнайи . Дина дугъаз агъзурна кьюдваржна йирхьцІур йигъан хураг гъабхиди .
66012007	Хъа завариин Мукаил малайикдина дугъан малайикари аждагьайихъди дяви ккебгъру . Аждагьайи дяви чан малайикар хъади апІурайи ,
66012008	хъа дурарихьан гъалиб хьуз гъабхьундайи ва завариъ дидин йишв гъудубгнийи .
66012009	Хъасин зурба аждагьа , дегь заманайин битІ , иблис вая Сатана , вари дюн’я улдубгуз гъибтрайиб , завариан жилиина ипнийи . Дидихъди чан малайикарра идирчнийи .
66012010	Хъа узуз аьршариъ гьамци кІури зурба дих гъеебхьзуз : « Магьа хъубкьна уьрхювал ва кьувват , васана ич Аллагьдин Паччагьлугъ , ва Дугъан ччим Кадатнайирин гьюкум , гьаз гъапиш ихь чвйирин футнакар идипну , Аллагьдин улихь йишвди-йигъди дурарилан футнийир апІурайиб .
66012011	Ихь чвйир аждагьайиин , Ччилан ифдиинди ва чпин шагьидвалариинди гъалиб гъахьну . Дурари аьжалин улихь чпин уьмур гьяйиф гъапІундар .
66012012	Гьаци вуйиган шадвалин сес ипай , аьршар ва душван агьлар ! Язухъ ву жилин ва гьюлин ! Учвухьна яман хъял ади , чан вахт хъубкьнайиб аьгъяди , иблис дуфна » .
66012013	Аждагьайиз учв жилиина илдипну гъябкъиган , думу бай гъапІу дишагьлийихъ хъебгру .
66012014	Дишагьлийиз чаз ичІи чюлиъ улупнайи йишваз , аждагьа дяргърушваз ва шубуд йисна гьацІаъ хураг хрушваз тІирхуз , люкьран кьюб аьхю хлинцц тувру .
66012015	Дишагьлийин кьяляхъди , думу ккахъбан бадали , аждагьайи чан ушвниан зурба нир деебтуру .
66012016	Хъа жили дишагьлийиз кюмек апІуру : диди чан ушвар арццру ва аждагьайи чан ушвниан деебту нир убхъуру .
66012017	Аждагьайиз дишагьлийикан яман хъял гъюру ва думу гъитну , дугъан имбу бицІидарихъди , Аллагьдин табшуругъар уьрхрударихъди ва Исайикан шагьидвал апІрударихъди дяви гъабхуз гъябгъюру .
66013001	Хъа аждагьа гьюлин гъирагъдихъ дугъубжвуру . Узуз гьюл’ан , йицІуб кІарч али , ургуб кІул али , кІарчариин йицІуб таж али , хъа кІуларик Аллагьдиз люкьнар кайи вягьши гьяйванат удубчІвури гъябкъюнзуз .
66013002	Узуз гъябкъю вягьши гьяйванат леопарддиз ухшар вуйи , хъа ушв — асландинсиб . Аждагьайи дидиз чан кьувват , тахт ва зурба гьюкум тувнийи .
66013003	Дидин кІуларикан сабнубдиз йибкІрубсиб зиян дубхьну рябкъюйи , аммаки думу зиян сагъ гъабхьнийи , ва вари дюн’я , мюгьтал дубхьну , гьадму вягьши гьяйванатдихъди гъубшнийи .
66013004	Хъа адмийири , аждагьайи чан гьюкум вягьши гьяйванатдиз тувиган , дидиз икрам гъапІу , хъасин , гьамци кІури , дурари вягьши гьяйванатдизра икрам апІуру : « Фуж шулу гьаму гьяйванатдихь тевуз , шлихьан шул мидихъди элегуз ? »
66013005	Дидиз , дамагъ кайи ва Аллагьдиз люкьнар апІру гафар пуз , ихтияр тувнайи ва дидиз гьюкумра ягъчІвурна кьюд йигъаз тувнайи .
66013006	Диди Аллагьдиз люкьнар апІуз чан ушв абццру — люкьнар Дугъан ччвурназ , Думу яшамиш шулайишваз ва Аьршарин агьлариз апІуру .
66013007	Дидиз Аллагьдин гирами халкьдихъдира дяви гъабхуз ва гъалиб хьуз ихтияр тувнайи . Дидиз гьацира гьарсаб тухмин , халкьдин , чІалнан ва миллетдин зиин гьюкум тувнайи .
66013008	Дюн’я арайиз хайиз гъурбан апІуз гьязурди айи Ччилахь хьайи уьмрин китабдик ччвурар ктру жилин вари адмийири дидиз икрам апІиди .
66013009	Шлик ерхьру ибар каш , гъит ебхьри !
66013010	Шли йисирар дисураш , думу учв йисирди дисиди . Шли ханжли йикІураш , думу учв ханжлихьан йикІиди . Гьамдиинди Аллагьдин гирами халкьдиз чпин мюгькамвал ва хъугъувал уьбхюз дих апІура !
66013011	Хъасин узуз жилиан удубчІвурайи жара вягьши гьяйванат гъябкъзуз . Дид’ин , Ччил’инси , кьюб кІарч алийи , амма диди аждагьайиси гафар апІуйи .
66013012	Дидиз сабпи вягьши гьяйванатдинсиб гьюкум тувнайи . Диди сабпи вягьши гьяйванатдиз варибдиъ кюмек апІуйи . Диди дюн’яйиин вари адмийирихьди йибкІрубсиб зиян сагъ дубхьнайи сабпи вягьши гьяйванатдиз икрам апІуз гъитуйи .
66013013	Диди зурба аьламатар улупуйи : адмийирин улихь завариан жилариина цІа гъюз гъитуйи .
66013014	Сабпи вягьши гьяйванатдин ччвурнахъан аьламатар улупури , диди дюн’яйин адмийир улдугуз гъитуйи . Диди ханжал йивну зиян гъапІу ва , хъана сагъ гъабхьи сабпи вягьши гьяйванатдин гьюрматназ сурат балгуз , буйругъ гъапІу .
66013015	Гьадму суратну гафар апІбан ва диди чаз икрам дарапІрудар йихбан бадали , вягьши гьяйванатдин суратниин ил алапІнийи ; дидиз гьаци ил алапІуз удукьрувал тувнайи .
66013016	Диди варидариз : гъулугъчйириз ва гъулугънахь хьтрудариз , девлетлуйириз ва касибариз , лукІариз ва азаддариз — арччул хлик , ясана унтІак лишан капІуз гъитуйи .
66013017	Дициб лишан ( вягьши гьяйванатдин ччвур , ясана число ) кадрурихьди мутму я гъадабгъуз , я масу тувуз гъитри гъахьундар .
66013018	Мушваъ аькьюл лазим ву : фикирлу кас гъит , вягьши гьяйванатдин числойиъ айи мянайин гъаври ахъри . Думу число адмийиринуб ву , магьа дидин число : 666 .
66014001	Хъа узуз гъяркъюнзуз : магьа , Сион дагъдиин Ччил дийигъна , Дугъахъди — гьадму варжна ягъчІвурна юкьуд агъзур , унтІ’ин Исайин ччвур ва Дугъан Адашдин ччвур дидикІнайидар .
66014002	Хъа узуз завариан , ягъли гъарзарилан убсрайи нирин гъугъсиб ва завар рахбан гъугърумарстар дихар гъеерхьунзуз . Узуз гъеерхьу дихар гьацдар , мукьмар йивурайи чюнгринстар вуйи .
66014003	Дурари тахтнан улихь ва юкьрид гьяйванатарстаринна къарна юкьур аьхюдарин улихь цІийи мяъли апІурайи . Думу мяъли , дюн’яйин тухмигъян гъядягънайи гьадму варжна ягъчІвурна юкьуд агъзур касдихьантІан гъайри , сарун гьич сарихьанра кІваъланди дубгъуз шулдайи .
66014004	Дурар дишагьлийирихъди чиркин дархьидар , хъа чпин марццишин гъюбхдар ву ; дурар , Ччил наанди гъушиш , Гьадгъахъди гъягърудар ву . Дурар имбу инсаниятдигъян гъядягънайидар ву . Дурар Ччилаз ва Аллагьдиз бин ва ккебгъувал вуди кадагънайидар ву .
66014005	Дурарин мелзназ кучІал аьгъдайи , дурар кацІдар дар .
66014006	Хъасин узуз , аьршарикк , гьаргандин Ужувлан хабар хьади , жилариин гьарсаб миллетдиз , тухмиз , чІалназ ва халкьдиз дидкан хабар дебккри , тІирхурайи жара малайик гъяркъюнзуз .
66014007	Дугъу аьхю дихниинди гьарай гъапІу : « Аллагьдихьан гучІ апІинай ва Дугъан ад за апІинай ! Гьаз гъапиш Дугъу суд апІру сяаьт хъубкьна ! Гьаддиз зав , жил , гьюл ва булагъар яратмиш ГъапІуриз икрам апІинай ! »
66014008	Сарсана , кьюрпи малайикра , сарпирин кьяляхъди тІирхури , гъафи ва гьарай гъапІу : « Ккадабхъну , ккадабхъну , ккадабхъну Вавилон , машгьур меркез , чан кьяппавалин чяхрихьди вари халкьар тухъ гъапІу шагьур ! »
66014009	Сарсана , шубурпи малайикра , кьюрпирин кьяляхъди , зурба дихниинди чІигъар апІури , гъафи : « Эгер шли вягьши гьяйванатдиз ва дидин суратназ икрам апІураш ва хил’ин , ясана унтІ’ин дидин лишан капІнаш ,
66014010	гьадгъу Аллагьдин хъял айи зах’ан фукІа кпибикьди гьязур гъапІу чяхир убгъиди . Дицирикан , цІиъ ва гугуртдиъ , гирами малайикарин ва Ччилан улихь , зивзивар кчІюкьиди .
66014011	Дурарикан кчІюкьюрайи зивзиварин кум гьаргандиз аьсрариан аьсрариз завариз удубчІвура . Я йигъну , я йишвну сикинвал адар вягьши гьяйванатдиз , дидин суратназ , ва дидин ччвурнахъ лишан жандиин алапІнайидариз » .
66014012	Гьамдиинди Аллагьдин гирами халкьдиз , Аллагьдин табшуругъар тамам апІурайидариз ва Исайиз аьгьтлу вуйидариз мюгькам хьуз дих апІура .
66014013	Мидхъан узуз завариан гьамци кІурайи дих гъеебхьзуз : « БикІ : „ Хушбахтаврар ву , Иса Месигьдихъ хъугъну , гъийихдар “ , „ Ав , думу гьаци ву , — кІура Рюгьну , — дурари , чпин гъагъишнариккан ккудучІвну , рягьятвал гъадабгъура , гьаз гъапиш дурари гъапІу ляхнар гьадрарихъди гъягъиди “ » .
66014014	Ва магьа узуз лизи диф гъябкъзуз , хъа дифриин фуж-вуш Инсаниятдин Бализ ухшар алир деъна . Дугъан кІул’ин гъизилин таж ал , хъа хилиъ учІру дагьур а .
66014015	Хъа сарсана малайик Аьршарин хул’ан дифриин деънайириз аьхю дихниинди чІигъ апІури , удучІву : « Яв дагьур гьапІ ва убг ! Гьаз гъапиш иган убгру вахт хъубкьна — дюн’яйин мягьсул хъубкьна ! »
66014016	Дифриин деънайири , хил хъапІну , чан дагьур жилиина гатІабхьуру , ва жилин вари иган дубгну шулу .
66014017	Хъасин Аьршарин Хул’ан жара малайик удучІвуру , дугъахьра учІру дагьур хьайи .
66014018	Сарсана цІин аьхювал хьайи малайикди , гъурбнар ургрушвлан гъедергну , учІру дагьур хьайи малайикдиз аьхю дихниинди кІуру : « ГьапІну яв дагьур , дюн’яйиин али тІумтІарин багъдиан тІумтІарин кабар ккудутІ , гьаз гъапиш дурар хъуркьна » .
66014019	Малайикди чан дагьур дюн’яйиинди гатІабхьуру ва тІумтІар ккудутІуру , хъасин дурар , Аллагьдин хъял айи кчІюкьрушвазди ахьру .
66014020	Хъа кабар шагьрин гъирагъдихъ , ликариккан апІури , кчІюкьюру , ва кчІюкьрушван даргарилан ифи улдубзуз хъюбгъру . Удубзу ифди , дийибгънайи гьяйвнин фурийиккнакьан ягъалди , юкьуб аьтраф шубудварж километрин манзилназ жил алабцІуру .
66015001	Хъасин завариин узуз сабсана зурба ва аьжайиб лишан гъябкъюнзуз : ургур малайикдихь ургуб аьхиримжи бедбахтвал хьа . Гьамрариинди Аллагьдин хъял ккудубкІурайи .
66015002	Узуз цІихьди дибикьнайи гюзгдиз ухшар али гьюл гъябкъзуз . Гьадму гюзгдин гьюлихъ вягьши гьяйванатдиин , дидин суратниин ва дидин ччвурнан числойиин гъалиб гъахьидар дугъужвнайи . Дурар Аллагьдин чюнграр хьади дугъужвнайи .
66015003	Дурари , Аллагьдин гъуллугъчи Мусайин мяъли ва Ччилан мяъли апІурайи : « Зурба ва аьжайиб вуяв ляхнар , Агъа Аллагь , вари хилиъ Дибиснайир ! Дугъри ва гьякь вуяв рякъяр , халкьарин Паччагь !
66015004	Шлиз , Агъа , Увхьан гучІ хьибдар , ва шли Яв ччвур адлу апІидар ? ! Гьаз гъапиш Уву сар вува , Гирамир ! Ва Яв улихь дахьди икрамназ ! Гьаз гъапиш Яв гьякьвал ачухъ гъабхьну ! »
66015005	Хъасин узуз гъябкъюнзуз : завариъ Аллагьдин Хал ачмиш дапІну — Шагьидвалин Чадур ,
66015006	хъа душв’ан , ургуб бедбахтвал хьади , ургур малайик удучІву . Дурариин марцци крабчІру палат алийи ва дурари юкьв’ан гъизилин чІулар идитІнайи .
66015007	Гьадму юкьрид гьяйванатарстарикан сари ургрид малайикарихьна , аьсрариан аьсрариз яшамиш шулайи Аллагьдин хъюлу ацІнайи ургуб гъизилин гъаб туву .
66015008	Хъа , Аллагьдин адлувалиан ва Дугъан кьудратнаан кумрахьди Аьршарин Хал абцІру . Душвазди , сабан ургрид малайикарихь хьайи ургуб бедбахтвал ккудудукІкьан гагьди , гьич сарихьанра учІвуз гъабхьундайи .
66016001	Хъасин узуз , Аьршарин Хул’ан аьхю дихниинди ургрид малайикариз кІурайи дих гъеебхьунзуз : « Гъарахай , ургуб гъабраъ айи Аллагьдин хъял дюн’яйиина удубзай ! »
66016002	Сарпир удучІвну , дюн’яйиина чан гъаб удубзуру ва бухь ккайи учІвру ва мурдал зийнар хуру . Дурар вягьши гьяйванатдин лишан кайи ва дидин суратназ икрам апІру адмийириин алаънийи .
66016003	Кьюрпири чан гъаб гьюлериинди удубзуру , ва шид майтин ифдиз илтІибкІуру — вари гьюлиъ айи чІивишин йибкІуру .
66016004	Шубурпири чан гъаб нирариинди ва булагъариинди удубзуру , ва дурарра ифдиз илтІикІуру .
66016005	Хъа штарин малайикди гъапиб гъеебхьзуз : « Уву гьякь вува , эй Айир , Гъахьир ва Гирамир , гьамци жаза гьадабтІбаз :
66016006	дурари гирамидарин ва пайгъамбрарин ифи удубзну , гьаддиз Уву дурариз убхъуз ифи тувунва — дурар лайикь ву ! »
66016007	Хъа узуз , гъурбнар ургру йишвура фици кІуйиш гъеебхьзуз : « Ав , Агъа Аллагь , вари хили Дибиснайир , дугъри ва гьякь ву Яв адабтІурайи жаза ! »
66016008	Юкьурпири чан гъаб ригъдиинди улубзуру , ва ригъдиз чан цІиинди адмийир ургуз гъитру кьувват тувру .
66016009	Яман убцрушнаан адмийир ургуйи ва гьацдар бедбахтвалар гьау Аллагьдин ччвурназ агьрар апІуйи . Аммаки дурар , чпин тІулар гъитну , швумал гъахьундайи ва Дугъан ад гъапІундайи .
66016010	Хьурпири чан гъаб вягьши гьяйванатдин тахтниинди удубзнийи ва дидин паччагьлугъ мучІушнаъ абхънийи . Адмийири , иццрушнаан чпин мелзариин кьацІар алахьуйи ,
66016011	ва бедбахтваларна иццрушнар гьаъну кІури Аьршарин Аллагьдиз агьар апІуйи . Аммаки дурари чпин тІулар дирчундайи , я гардандиъ гъидисундайи .
66016012	Йирхьурпири чан гъаб машгьур нир Ефратдиинди удубзуру ва дидиъ айи шид , ригъ гьудубчІвру терефариъ айи паччгьариз рякъ ачмиш хьуз , ебццуру .
66016013	Узуз , аждагьайин ушвниан , вягьши гьяйванатдин ушвниан ва кучІлин пайгъамбрин ушвниан чру гъюбариз ухшар айи шубуб чиркин рюгьяр удучІвури гъяркъзуз .
66016014	Мурар , аьламатар улупру жинарин рюгьяр ву : дурар , Аллагьдин , вари хилиъ Дибиснайирин зурба гъиямат йигъаз дявдиз гьязур йихьай кІури , дюн’яйин вари паччгьарихьна гъягъюру .
66016015	« Магьа , Узу тІафалси , хабарсузди гъидиза . Хушбахтавар ву ккилигурайир ва чан палтар уьрхюрайир , дицир гъяцІалди гъягъидар , ва гьич саризра дугъан аьйибнан йишвар рякъидар ! »
66016016	Ва дурари паччгьар жугьуд чІалниинди Армагедон кІуру йишв’ина уч апІуру .
66016017	Хъа ургурпи малайикди чан гъаб гьавайизди удубзуру . Аьршарин Хулаъ , тахтнахьан гьамци кІурайи зурба дих гъюру : « Тамам гъапІну ! »
66016018	Хъа кьюркьлин цІйир , гьарйир , гъугърумар ва жилар тІурччвувалар шулу . Гьамкьан яманди жилар тІурччвувал дюн’яйиин адми гъахьихъанмина гъахьундайи .
66016019	Машгьур вуйи шагьур шубуб йишваз гъутІубкІнийи , Аллагь гьясбикк ккадрурарин шагьрар ккадахьнийи . Машгьур вуйи Вавилон кІуру меркез Аллагьди кІваин гъапІнийи ва дидиз Дугъу Чан пис хъял айи чяхрин зах тувнийи .
66016020	Хъа вари островар гъудургнийи , дагълар дихъури имдайи !
66016021	Завариан адмийириина йирхьцІур килакьан айи мирккар гъургънийи . Гьамциб миркклин бедбахтвал гьапІу Аллагьдиз адмийири хъа яман агьрар апІуйи , гьаз гъапиш му бедбахтвал гизаф аьхюб вуйи !
66017001	Ургуб гъаб хьайи ургур малайикдикан сар узухьна гъафнийи ва узухъди гъулхнийи : « Лиг , фициб жазайиз ккилигураш гизаф нирариин али Машгьур Кьяппа .
66017002	Дюн’яйин паччгьари дугъахъди кьяппавал гъапІнийи , ва дугъан кьяппавалин чяхрихьди дюн’яйин адмийир тухъ гъахьнийи » .
66017003	Хъасин узу Гирами Рюгьну ацІнийзу ва ичІи чюлиз гъухнийзу . Узуз душваъ , Аллагьдиз дидикІнайи люкьнарихьди алабцІнайи уьру вягьши гьяйванатдиин деъну , дишагьли гъяркъзуз . Думу вягьши гьяйванатдиин ургуб кІул ва йицІуб кІарч алийи .
66017004	Дишагьлийиин лап уьру ва ал рангнан палат алийи . Дугъан къашкъамат гъизилиинди , багьа гъванариинди дабалгнайи . Хилиъ дугъу чан кьяппавалин чиркишнари ва аьйибну абцІнайи гъизилин зах дибиснайи .
66017005	Дугъан унтІ’ин жини сир айи гьамциб ччвур дибикІнайи : « Вавилон — машгьур меркез , дюн’яйин аьйибнанна кьяппаваларин дада » .
66017006	Узуз думу дишагьли , Аллагьдин халкьдин ифи ва Исайикан шагьидвал апІрударин ифи дубгъну , пиян духьну , гъяркъзуз . Узуз думу гъяркъиган , гъах гъахьир , узу йиз фикрихъна гъюрадайза .
66017007	Малайикди узуз гъапи : « Уву гьаз мюгьтал гъахьива ? Узу увуз дишагьлийикан ва думу элеъну гъягъюрайи , ургуб кІулна йицІуб кІарч али вягьши гьяйванатдикан сир ктибтидизавуз .
66017008	Увуз гъябкъю вягьши гьяйванат саб вахтна айи , хъа думу сарун имдар . Гьамус , багарихьди думу , кІан ккадрушв’ан аьжал хъудубкьнайиб , удубчІвиди . Дюн’я халкь апІайиз Уьмрин китабдик ччвурар дидикІну адру дюн’яйин вари адмийир , думу вягьши гьяйванат гъябкъиган , мюгьтал хьиди , гьаз гъапиш саб вахтна думу айи , хъа гъудубгнийи , хъа гьамус хъана ачмиш хьибди .
66017009	Мушваъ гъавриъ ахъуз фагьум ва аькьюл лазим ву . Ургуб кІул — мурар , дишагьли деънайи ургуб тепе ву .
66017010	Дурар ( ургуб кІул ) — ургур паччагь ву ; гьамусдиз хьур гъийихну , сар ими , хъа имбур мегьел дуфнадар , ва , думу гъафиган , дугъан думукьан йигъар хьидар .
66017011	Фила-вуш чІивиди айи вягьши гьяйванат , гьам сяаьтна дубкІнайиб — му гьадму ургур паччгьарси миржирпи паччагьра ву , думу чан аьжалнахьна гъяра .
66017012	Увуз гъяркъю йицІуб кІарч , мегьел паччагьвал ккубкьнадру паччгьар ву , амма дурариз вягьши гьяйванатдихъди сатІиди цІиб вахтназ паччагьвал ккубкьди .
66017013	Дурарин сабстар метлебар ву , думу паччгьари чпин кьувватна гьюкум вягьши гьяйванатдихьна тувди .
66017014	Дурари Ччилахъди дяви гъабхиди , Ччил дурариин гъалиб хьиди , гьаз гъапиш Думу агъйирин Агъа ва паччгьарин Паччагь ву . Дугъахъди сатІиди , Чав дих дапІнайидар , Чав кадагънайидар ва Дугъахъ хъугърайидар , аьгьтлу вуйидар хьиди » .
66017015	Хъа малайикди узуз гъапи : « Увуз рякъюрайи Кьяппа деънайи нирар — мурар халкьар , адмийирин аьхю гъварчар , миллетар ва чІалар ву » .
66017016	Увуз гъябкью йицІуб кІарчназ ва вягьши гьяйванатдиз думу Кьяппа даккун хьиди ва дугъхьан вари девлет тадабгъну , фукІа илимдарди гъяцІал апІиди . Дурари дугъан жандак ипІиди ва цІигъ убгиди .
66017017	Гьамци дурарихьди апІуз гъитур Аллагь ву . Агъайин ният гьациб вуйи . Аллагьди , Чан гафар тамам хьайизкьан , дидин хилиз гьюкум гъюз гъитнайи .
66017018	Хъа увуз гъяркъю дишагьли — му вари дюн’яйин паччгьарин зиин паччагьвал гъабхурайи зурба ва машгьур шагьур ву .
66018001	Хъасинси узуз завариан гъюрайи , хилиъ зурба гьюкум айи жара малайик гъяркъзуз . Дугъан адлувалиан жил нурлу гъабхьнийи .
66018002	Дугъу кьудратлу дихниинди гъапи : « Ккадабхъну , ккадабхъну машгьур меркез Вавилон ! Думу шейтІнар диргрушв ва гьар бабат чиркин рюгьярин мугъара , гьар бабат чиркин жакьварин мукь , гьар бабат чиркин ва хяви вягьши гьяйванатарин макан ву ;
66018003	гьаз гъапиш думу кьяппайи чан кач’валин яман чяхир вари халкьарихьди убгъуз гъитнийи ; дугъахъди дюн’яйин вари паччгьари кьяппавал гъапІнийи ; дугъан хазнайин кьадар адрувалилантина ариш-веришчйири чпиз девлет уч гъапІнийи » .
66018004	Хъа узуз завариан кІурайи жара дих гъеебхьзуз : « Йиз халкь , дугъан гунгьарин иштракчйир учву дархьбан бадали дугъан бедбахтвалар учвук ктрукІбан бадали , дугъхьан ярхла йихьай .
66018005	Гьаз гъапиш дугъан гунгьар завариккна ккудукьна , ва Аллагьди дугъан алчагъ ляхнар кІваин алаура .
66018006	Гьаддиз дугъаз , дугъу учвуз гъапІуб апІинай , кьюб ражари артухъ дугъан ляхнариз кьимат тувай ; кьюб ражари артухъ ижми чяхир дугъан захаъ убзай !
66018007	Дугъан фукьан ад ади ва дугъу фукьан кефер апІури гъахьнуш , гьадмукьан аьзабар ва дерд тувай дугъаз ! Гьаз гъапиш дугъан кІваан гьаму гъябгъюра : „ Узу падишагь-ханумси деъназа , узу ачІнир дарза ва дерд узуз гъябкъюндарзуз ! “
66018008	Магьа гьаддиз , сабхилди дугъ’ина бедбахтвалар гъиди : аьжал , дерд , гаш’вал , гьацира думу цІигъ ургиди . Гьаз гъапиш , дугъан суд гъапІу Агъа Аллагь кьудратлу ву » .
66018009	Дугъак кабхъну цІана кум гъябкъиган , дугъахъди алчагъ’валариъди ва гъизилиан идиргъури яшамиш гъаши дюн’яйин паччгьар дугъахъ ишиди ва дердер зигиди .
66018010	Дугъан аьзабариз гъирагъдихъ дийигъну лигури ва гукІнишну гъадагъну , дюн’яйин паччгьари пиди : « Язухъ вуда , язухъ вуда яв , эй Вавилон , машгьур вуйи меркез , кьудратлу вуйи меркез . Саб гагьди ув’ина яв кьазйир гъафида ! »
66018011	Ариш-вериш апІрударра дугъахъ ишуйи ва гъам зигуйи , гьаз гъапиш сарун дурарин мутмйир : гъизилин , арсран , багьа гъванарин ва жемчугдин , назук ирин , къириб-жюржюрин , шелкдин ва ал рангнан парчйирин , лимондин гьарарин гъагъар ; флин кІурбин гьаржюре шей’арин ва багьа гакІвликан , бронзайикан , рукькан ва мармардашдикан ктау гъабарин гъагъар ; хурагнак кахьру гьарарин гъеерццу галарин , гъеерццу укІарин , ицци ниар хъайи ччимарин , мирра ва ладан аьтрарстар ягъарин ; чяхрарин , оливкйирин ва ччимарин , уччвуди гъярягъю хюйин , дяхнарин , йицарин ва марччарин , гьяйвнарин , аьрабйирин , лукІарин гъагъар сарира гъадагъури имдайи .
66018012	
66018013	
66018014	« Яв кІван тямягь хъайи йимишар сарун увуз имдар ; яв нурлувал ва девлет вари пуч гъабхьну . Сарун гьич зат дурар увухъ хьидар ! »
66018015	Гьамцдар мутмйириинди ариш-вериш апІрудар ва Вавилондин падишагь-ханумдилантина девлетар уч гъапІдар , дугъан аьзабар гъяркъган , мяхъ кивну , гъирагъдихъ дийигъиди ва дурари , ишури , жан гъадабгъури ,
66018016	пиди : « Язухъ вуда , язухъ вуда , машгьур меркез , назук ирин палатдиъ убчІвнайиб , лап уьру ва ал рангнан парчйириъ айиб , гъизилин , багьа гъванарин ва якьут-мержандин нур туврайи шагьур !
66018017	Фициб девлет саб гагьди пуч гъабхьундарин ! » Хъа вари гьюлериин гимйир хъаърудар , вари гимйириъ айидар , вари гимйириин ляхин апІурайидар ва вари гьюлериин чпиз девлетнахъ хъайидар гъирагъдихъ дийигънийи ,
66018018	ва дурари , меркездик кабхъу цІин кумрахьинди лигури , ишларин гьарайниинди кІуйи : « Фу тевуз шул машгьур меркездихь ? »
66018019	Хъасин дурари чпин кІулариин дерднаан рюкъ алабхьуйи , хъа , ишури , гьарай илипуйи : « Язухъ вуда , язухъ вуда яв , машгьур меркез ! Гьюл’ин гимйир хъаърайидар вари гьамгъан девлетналан арбаб гъахьну . Саб гагьди душв ичІи чюлиз илтІибкІну ! »
66018020	« Аммаки уву , зав , шадвал хъапІ ! Шадвал хъапІай , гирамидар , вакилар ва пайгъамбрар , дугъу учв’ан удубзу ифдилантина Аллагьди дугъаз завал гъядябхъюз гъитну ! »
66018021	Хъасин кьудратлу малайикди , рягънин ахалсиб зурба гъван гъадабгъну , гьюлизди гатІабхьну , кІуру : « Гьамциб кьувватниинди илдипну Вавилон , машгьур меркез ! Думу сарун арайиз гъибдар !
66018022	Мукьмарин сесер сарун хьидар , саризра ерхьидар чюнгюр йиврудар , швутІрам ва зурна йиврудар . Я шей’ар апІрудар , я шей’ар апІрушвар сарун увуъ хьидар . Рягъярин ахларин сесер сарун саризра ерхьидар .
66018023	Шагьриъ акв апІру алатдин акв сарун саризра рябкъидар . Швушв хурайиринна швушван сесер сарун саризра ерхьидар . Гьаз гъапиш , яв ариш-вериш гъабхрудар дюн’яйиъ зурба касар вуйи ; гьаз гъапиш , вари халкьар уву яв тІилисимдиинди кучІлин рякъюхъна гъахунва ;
66018024	гьаз гъапиш , пайгъамбрарин ва гирами касарин ифи , дюн’яйиин вари йивну гъийихдарин ифи гьаму шагьриъ а ! »
66019001	Хъасин узуз аьршариъ зурба гъварч адмийирин шадвалин гьарайнан гъугъ гъеебхьунзуз : « Аллилуя ! Уьрхювал , ад ва кьудрат ихь Аллагьдихь хьа ,
66019002	гьаз гъапиш , дугъридар ва гьякьлудар ву Дугъан жазйир : Дугъу Машгьур Кьяппайин , диван гъапІну , вари дюн’яйиин чан алчагъвал артмиш гъапІиган ; Дугъу дугъаз , Чан лукІарин ифдиз дилигну , жаза адабтІну ! »
66019003	Хъанара адмийирин гъварчну гьарай гъапІу : « Аллилуя ! Думу алчагърин кум аьсрариан аьсрариз завариз удубчІвури хьибди ! »
66019004	Къарна юкьур аьхюр ва юкьрид гьяйванатарстар , Аллагьдиз икрам апІури , тахтниин Деънайирин улихь гьамци кІури , жилиина ис ахьу : « Амин ! Аллилуя ! »
66019005	Ва тахтналан гьамци кІурайи дих гъабши : « Ихь Аллагьдин тяриф апІинай , вари Дугъан гъуллугъчйир , вари Аллагьдиз гьюрмат апІрудар , цІиб вуйидар ва машгьур вуйидар ! »
66019006	Узуз адмийирин зурба гъварчнан гъугъ , ясана урсрайи штарин гъугъ , ясана кьудратлуди завар рахурайи гъугърумарин гъугъсиб дих гъеебхьунзуз : « Аллилуя ! Агъа , ихь Аллагь , вари хилиъ Дибиснайир , паччагьди дийигъну !
66019007	Шад хьидихьа ва шадвалин гьарай ипдихьа , Дугъан ад за апІидихьа , гьаз гъапиш Ччилан сумчир а ! Дугъан швушв гьязур духьна :
66019008	швушваз назук ирин нурлу ва марцци палат тувна ! Назук ир — му Аллагьдин гирами халкьдин гьякь ляхнар ву » .
66019009	Хъасин малайикди узуз кІуру : « БикІ : „ Хушбахтаврар ву Ччилахьна сумчрин гешт хъапІуз дих дапІнайидар ! “ Ва , давам апІури , малайикди гъапизуз : „ Магьа Аллагьдин гьякь гафар ! “ »
66019010	Узу , му малайикдиз икрам апІарза кІури , дугъан ликариккна ис алахъза , хъа дугъу узуз гъапи : « Лиг , мици мапІан ! Узура , увуси ва яв гъардшарси , Исайикан шагьидвал апІурайи лукІ вуза ! Аллагьдиз икрам апІин ! Гьаз гъапиш гьаму пайгъамбарвалин гафарин мяна Исайикан шагьидвал апІуб ву » .
66019011	Хъасинси узуз зав атІабццну гъябкъзуз : магьа лизи гьяйван ва дид’ин Элеънайир . Дугъаз Дугъри ва Гьякь Кас кІуйи , Дугъу гьякь’валиинди дяви ва суд апІуру .
66019012	Дугъан улар убгурайи цІаси ву , Дугъан кІул’ин гизаф тажар ал . Дурарик , Дугъаз ЧазтІан гъайри , саризра аьгъдру ччвур дибикІна .
66019013	Дугъ’ин ифдик кипнайи валжагъ алийи . Дугъан ччвур : « Аллагьдин Гаф » вуйи .
66019014	Лизи гьяйвнариинди , назук ирин лизи ва марцци палат алди , Дугъахъди аьршариан кьушум хъайи .
66019015	Аллагьдин Гафнахъ хътругърудар пуч апІуз Дугъан ушвниан учІру ханжал удубчІвурайи . Дугъу дурар рукьан чумакъикк ккаъди : Дугъу чяхир кчІюбкьрушваъ Аллагьдин , вари хили Дибиснайирин , яман хъялнан чяхир кчІюбкьюра .
66019016	Дугъан валжгъиин ва жвукьриин « паччгьарин Паччагь ва агъйирин Агъа » ччвур дибикІнайи .
66019017	Узуз , ригъдиин дийигъну , заварикк тІирхурайи вари жакьвариз зурба дихниинди чІигъ апІурайи малайик гъяркъзуз : « Эй , гьамина , Аллагьдихьна , хябяхъдин машгьур хураг ипІуз уч йихьай !
66019018	Паччгьарин , кьушмарин аьхюдарин , кьудратлударин , гьяйвнарин ва дурариин элеънайидарин , лукІарин ва азадкрарин , цІиб ва зурба вуйидарин жандкарин йикк ипІидичва » .
66019019	Хъа узуз , лизи гьяйвниин Элеънайирихъдина Дугъан кьушмарихъди дявдиз удубчІвнайи вягьши гьяйванат гъябкъзуз .
66019020	Вягьши гьяйванатна кучІлин пайгъамбар гъидису . КучІлин пайгъамбри вягьши гьяйванатдин гьюрматназ аьламатар улупуйи . Дугъу гьадму аьламатариинди вягьши гьяйванатдин лишан капІнайидар ва дидин суратназ икрам апІурайидар алдатмиш гъапІнийи . Дурар кьюридра чІивиди имиди убгурайи гугуртдин дагриъ ирчу .
66019021	Имбудар лизи гьяйвниин Алирин ушвниан удубчІвурайи ханжлихьди гъийихнийи , ва вари жакьвар дурарин майтарин йиккарихьди ацІнийи .
66020001	Хъа гьадмуган , кІан ккадрушван ачар хьади ва хилиъ аьхю зунжур ади , завариан гъюрайи малайик гъяркъзуз .
66020002	Дугъу аждагьа , дегь заманайин битІ , яни иблис вая Сатана , дибисну агъзур йисазди йибтІну ,
66020003	кІан ккадрушвазди ипру ва , халкьар алдатмиш дарапІбан бадали , агъзур йис гъябгъяйизкьан , хъябкьну , зиълан печать йивуру . Хъасин думу сацІиб вахтназ деебтуб лазим вуйи .
66020004	Хъа узуз , суд апІуз гьюкум тувнайидар деънайи тахтар ва , Исайикан шагьидвал дапІну ва Аллагьдин Гафналантина ккахъну , кІулар алдатІу рюгьяр гъяркъзуз . Мурар вягьши гьяйванатдиз , я дидин суратназ икрам дарапІдар ва унтІ’ин , ясана хил’ин дидин лишан капІуз гъидритдар ву . Дурар чІиви гъахьнийи , ва дурари Месигьдихъди агъзур йисан паччагьвал апІиди .
66020005	Хъа имбу дийихнайидар , агъзур йис гъябгъяйиз , чІиви хьидар . Му сабпи чІиви хьувал ву .
66020006	Хушбахтаврар ва гирамидар ву сабпидарди чІиви гъашидар ! Мурарин зиин кьюбпи аьжализ гьюкум адар . Дурарикан Аллагьдин ва Месигьдин гъуллугъчйир хьиди , ва дурари Гьадрарихъди агъзур йисан паччагьвал апІиди .
66020007	Агъзур йис гъубшиган , иблис дустагъдиан деебтиди ,
66020008	ва диди , дюн’яйин юкьуб терефназ дубшну , яни Гогдинна Магогдин йишвариз дубшну , халкьар алдатмиш апІури , дурар дявдиз уч апІиди . Дурарин кьадар гьюлихъ гъумкьан ву .
66020009	Вари жил дибисну дуфну , дурари Аллагьдин гирами халкьар айишв ва Аллагьдин ккуни шагьур кьялаъ тІапІу . Хъа , завариан цІа дубгъну , Иблисдин кьушум вари тІанкь гъапІу .
66020010	Дурар алдатмиш гъапІу Иблис гугурт убгурайи цІин дагризди — вягьши гьяйванатна кучІлин пайгъамбар айи йишвазди — ипру . Дурарикан йишвди — йигъди , аьсрариан аьсрариз зивзивар кчІюкьюри хьиди .
66020011	Хъа узуз , зурба лизи тахт ва дид’ин Деънайир гъяркъзуз . Дугъан машнахьан вари жил ва зав гьергнийи , дурар дихъури имдайи !
66020012	Узуз гъийихдар , машгьур ва цІиб вуйидар тахтнан улихь дийигъну гъяркъзуз . Китабар арццу , хъасин сабсана китаб абццу . Му Уьмрин китаб вуйи . Хъасин гъийихдарин суд , китабариъ дибикІнайиси , чпин ляхнариинди гъапІу .
66020013	Гьюлери чпиъ айи дийихнайидар тувнийи , аьжали ва жегьеннемди чпиъ айи дийихнайидар тувнийи , ва гьарсар касдин , чав гъапІу ляхнариз дилигну , суд гъапІу .
66020014	Хъасин аьжална жегьеннем цІин дагризди ирчнийи . Ари гьаму кьюбпи аьжал ву — цІа алди , убгурайи дагар .
66020015	Уьмрин китабдик дидикІну адрудар цІин дагризди гатІахьнийи .
66021001	Хъа узуз цІийи зав ва цІийи жил гъябкъзуз . Гьаз гъапиш сифтейин заварна жилар гьаргандиз гъудургнийи ва гьюлер сарун имдайи .
66021002	Узуз Гирами Шагьур — цІийи Ерусалим гъябкъзуз . Думу завариан Аллагьдихьан , жилириз ккилигурайи швушвси кабалгну , ис гъабхьнийи .
66021003	Узуз тахтналан кІурайи аьхю дих гъеебхьзуз : « Магьа Аллагь дуланмиш шлу йишв , Думу адмийирихъди сатІиди яшамиш хьиди ! Дурар Гьадгъан халкьди хьиди ! Ва Аллагь гьадрарихъди хьиди , ва гьадрариз Думу Аллагь хьиди .
66021004	Дугъу дурарин уларилан гьарсаб нивгъ марцц апІиди . Аьжал сарун хьибдар , сарун дердер , ишлар , иццрушнар хьидар , гьаз гъапиш , муганайиздинуб вари гьаргандиз гъубшну » .
66021005	Тахтниин Деънайири гъапи : « Лиг , Узу вари цІийиб арайиз хураза ! » Хъа гъапи : « БикІ , му гафар вари гьякь ва дугъри ву » .
66021006	Дугъу гъапизуз : « Тамам гъабхьну ! Узу — Альфа ва Омега , Эвел ва Аьхир вуза . Гъах духьнайириз уьмрин булагъдиккан Узу чІанади шид убхъуз гъитдиза .
66021007	Гъалиб гъахьириз Узхьан гьаму вари ирсди рубкьиди . Гьацириз Узу Аллагь хьидиза , хъа думу Узуз бай хьиди .
66021008	Хъа гучІбяхярин , масу туврударин , намуссузарин , йивну йихрударин , кьяппйирин , фалчйирин , идолариз икрам апІрударин ва вари кучІляхярин йишв цІииндина гугутдиинди убгурайи дагар ву . Му кьюбпи аьжал ву » .
66021009	Хъасин ккудукІру ургуб бедбахтвалар айи захар хьайи ургур малайикарикан сар малайик гъюру ва узухъди улхуру : « Лиг , узу увуз швушв улупидизавуз — Ччилан шив ! »
66021010	Хъа дугъу узу , Гирами Рюгьну ацІнайир , зурба ягъли дагъдиина гъурху ва узуз завариан Аллагьдихьан ис шулайи Гирами Шагьур — Ерусалим улупу .
66021011	Думу Аллагьдин адну нурлу дапІнайи . Шагьрин крабчІурайивал багьа гъванаринсиб , яшмайихъна гъубшубсиб , хрусталси марцциб вуйи .
66021012	Дидлан , йицІикьюр урар алди , зурба ягъли бару илтІибкІнайи . Хъа урнарихъ — йицІикьюр малайик . Урнариин ччвурар дидикІнайи — му ччвурар Израилин баярин йицІикьюб тухмин ччвурар вуйи .
66021013	Шубуд урнар ригъ гьудубчІвру терефнахъинди лигурайи , шубуд — кафарийихъинди , шубуд — кьиблайихъинди , шубуд — ригъ алабхъру терефнахъинди .
66021014	Шагьрин цал йицІикьюб шибритІиин дивнайи . Дурариин Ччилан йицІикьюр марцци вакиларин ччвурар алийи .
66021015	Узухъди гафар апІурайи малайикдихь , шагьур , дидин урнар ва цалар ерцуз гъизилин маргъ хьайи .
66021016	Шагьур юкьуб мурччвнануб вуйи , дидин ягълишинна яркьушин саб вуйи . Малайикди маргълихьди шагьур гъеебцу ва ярхишин кьюд агъзур километртІан зиина удубчІву , хъа дидин яркьушинна ягълишин , дидин ярхивалин кьадар айидар вуйи .
66021017	Дугъу цал гъеебцу , дидин ягъливал , малайикди ктухубси , инсанарин гьисабариинди , йирхьцІур метр удубчІвнийи .
66021018	Цал яшма кІуру багьа гъвандикан дапІнайи , хъа шагьур — чаантина рябкъру шюшесиб марцци гъизиликан .
66021019	Шагьрин шибритІар гьамцдар гьар жюре багьа гъванарихьди дабалгнайи : сабпи багьа гъван — яшма , кьюбпиб — сапфир , шубубпиб — халцедон , юкьубпиб — изумруд ,
66021020	хьубпиб — сардоникс , йирхьубпиб — сердолик , ургубпиб — хризолит , миржибпиб — берилл , урчІвубпиб — топаз , йицІубпиб — хризопраз , йицІисабпиб — бирюза , йицІикьюбпиб — аметист .
66021021	ЙицІикьюд урнар — йицІикьюб жемчугдикан , гьарсар урнар сабди вуйи жемчугдикан дапІнайи . Шагьрин кІулин кюче чаантина рябкъру шюшеси марцци гъизиликан вуйи .
66021022	Узуз шагьриъ Аллагьдин Хал гъябкъюндарзуз , гьаз гъапиш Учв , Агъа Аллагь , вари хилиъ Дибиснайир ва Ччил — гьадрар Чпи Хал вуйи .
66021023	Шагьур аку апІуз я ригъдин , я вазлин акв лазим дайи , гьаз гъапиш шагьур Аллагьдин аднахьди аку дубхьнайи , ва Ччил — дидиз акв Туврур вуйи .
66021024	Халкьар Дугъан аквнаъди гъягъиди ва дюн’яйин паччгьари душваз чпин заанвал хибди .
66021025	Дидин урнар вари йигъан арццну хьиди , хъяркьну хьидар — душваъ йишв мучІу шлуб дар .
66021026	Душваз халкьарин заанвал ва гьюрмат хибди .
66021027	ФукІара чиркинуб душвазди убчІвидар , душвазди алчагъвал ва кучІал апІрур учІвидар . Душваъ анжагъ Ччилахь хьайи Уьмрин китабдиъ дидикІнайидартІан учІвидар .
66022001	Хъасин малайикди узуз хрусталси нур туврайи уьмрин штун нир улупзуз . Думу нир Аллагьдинна Ччилан тахтнаккан ккудубчІвурайи
66022002	ва кІулин кючейиансина гъябгъюрайи . Нирин кьюбиб гъирагъарихъди уьмрин гьар хъайи . Дидигъ йисан йицІикьюб ражари йимишар гъиршру , гьар вазли мейва хуру , дидин кІажар халкьар сагъ апІуз вуйидар ву .
66022003	Мушваъ агь-суза кайибра гьич фукІара хьибдар . Гьаму Шагьриъ хьибди Аллагьдинна Ччилан тахт , ва Дугъан гъуллугъчйир Гьадгъан гъуллугънаъ хьиди .
66022004	Дурариз Аллагьдин маш рябкъиди , ва Дугъан ччвур дурарин машниин хьибди .
66022005	Душваъ сарун мучІу шлуб дар , дурариз сарун акв тувру алатдин акв , я ригъдин акв лазим хьибдар , гьаз гъапиш дурариз акв Агъа Аллагьди апІиди . Дурари паччагьвал аьсрариан аьсрариз апІиди .
66022006	Малайикди гъапизуз : « Му гафар дугъридар ва гьякьлудар ву . Чан Рюгь пайгъамбрариз тувру Агъа Аллагьди Чан гъуллугънаъ айидариз багарихьди хьуз ккайиб улупуз Чан малайик гьаъну » .
66022007	« Магьа , Узу багарихьди гъидиза ! Хушбахтавар ву гьаму китабдин пайгьамбарвалин гафар тамам апІрур ! »
66022008	Узуз , Югьандиз , гьаму вари гъябкъюнзуз ва гъеебхьунзуз . Узуз гъеебхьиган ва гъябкъиган , узуз гьаму вари улупу малайикдин ликариккна , дугъаз икрам апІуз кІури , ис алахъза .
66022009	Хъа малайикди гъапизуз : « Лиг , мици мапІан ! Узура гьаму увуси , яв гъардшарси , пайгъамбрарси ва гьаму китабдин гафар тамам апІрударси , лукІ вуза . Аллагьдин улихь икрам апІин ! »
66022010	Хъа дугъу гъапизуз : « Гьаму китабдин пайгъамбарвалин гафар мииликан ! Гьаз гъапиш вахт сарун хъудубкьна .
66022011	Гъит , ахмакь адми чан ахмакь’валар апІури гъузри , гъит , алчагъри чан алчагъвалар апІри , гъит , ужури ужувлар апІри , ва гирами вуйир гирамиди гъузри » .
66022012	« Магьа , Узу багарихьди гъидиза ! Ва гьардиз , чав гъапІу ляхнариз дилигну , тувру Йиз кьимат Узухьди хьазухь .
66022013	Узу вуза Альфа ва Омега , Сарпир ва КкудубкІрур , Эвел ва Аьхир » .
66022014	Хушбахтаврар ву чпин палтар урччурайидар ! Дурариз уьмрин гьарихьна ихтияр а , дурарихьан Шагьриъ урнарианмина учІвуз шулу .
66022015	Амма хуйир , фалчйир , кьяппйир , йивну йихрудар , идолариз икрам апІрудар , кучІал ккунидар ва думу арайиз хрудар вари Шагьрин чІатинди гъузди .
66022016	« Узу , Исайи , учвуз гьаму шагьидвал тувну , жямяаьтарин улихь ктибтуз Йиз малайик гьаунза . Узу вуза Давудрин Ччив ва Кюл . Узу вуза гвачІиндин аку Хяд » .
66022017	Рюгьнура ва швушвура кІура : гъач ! Хъпехъурайирира , гъит , йипри : гъач ! Дахаргнайирра , гъит , гъюри ! Шлиз ккундуш , гъит , уьмрин шид чІанади гъадабгъри !
66022018	Гьаму китабдин пайгъамбарвалин гафар ерхьурайидариз узу улихьмиди кІураза : эгер шли гьаму гафариин фукІа-мукІа иливиш , дугъ’ин Аллагьдира гьаму китабдиъ ктитурайи бедбахтвалар иливиди ;
66022019	хъа эгер шли гьаму пайгъамбарвалин китабдикан фукІа-мукІа ктабгъиш , гьаму китабдиъ ктитурайи уьмрин гьаркан ва Гирами Шагьрикан Аллагьди дугъан пай ктабгъиди .
66022020	Шли гьамдикан шагьидвал апІураш , Дугъу кІура : « Ав , Узу багарихьди гъидиза ! » Ав гьаци ибшри , гъач , Агъа Иса !
66022021	Агъа Исайин уж’вал варидариз ибшри !
