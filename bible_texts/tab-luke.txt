 Ич арайиъ гъаши мялум вуйи гьядисйирин гьякьнаан гьамус гизафдари бикІуз хъюгъна . Учузра дурар сифте кІулиан чпин улариинди гъяркъдари ва Аллагьдин Гафнан гъуллугъниин алидари гизафдар ктитну . Узура , гьарсаб жигьат дикъатниинди сифтейиан аьхиризкьан ахтармиш апІбалан кьяляхъ , гьамрарикан увуз , гьюрматлу Феофил , хъайи-хъайиси дибикІну , ктибтуб лазим вуди фикир гъапІунза . Миди увуз туву аьгъюваларин бин мюгькам апІиди . Ягьудия уьлкейин паччагь Гьироддин девриъ душваъ Абияйирин « ражнаъ » гъуллугъ гъабхурайи Закар’я кІуру сар малла ва Гьарундин тухмиан вуйи Елисавета кІуру дугъан хпир ади гъахьну . Дурар кьюридра , Аллагьдин вари табшуругъар ва къайдйир уьрхюри , Дугъан улихь дугъри агьлар вуди гъахьну . Дурариз веледар адайи , гьаз гъапиш Елисавета бегьерсузур вуйи . Дурар кьюридра агьли яшнахъна хъуркьнайи . Сабан , Закар’яйи Аллагьдиз чан гъуллугъ апІурайи вахтна ( дугъахъди хъайи маллйирин раж , яна гъуллугънан нубат хъубкьнайи ) , маллйирин арайиъ , аьдат вуйиганси , тупут ипиган , думу Аллагьдин хулаъ ицци ниъ хъайидар ургуз гъягъбакк ккуркьнийи . Хъа Аллагьдин хулан гьяятдиъ халкь му вахтна ккарагурайи . Гьадмуган Закар’яйиз ицци ниъ хъайидар ургурайишван арччул терефнаъ Аллагьдин малайик дийигъну рякъюру . Думу гъяркъган , Закар’я чашмиш шулу ва дугъак яманди гучІ кабхъру . Малайикди дугъаз гьамци кІуру : — ГучІ мапІан , Закар’я , яв ккарагувал деебхьна , ва яв хпир Елисаветайи увуз бай апІиди , дугъ’ин Ягь’я кІуру ччвур илив . Увуз хуш’вална шадвал хьибди , ва гизафдар думу бабкан хьувалиин шад хьиди , фицики думу Аллагьдин улихь , зурба касси , заан хьиди . Дугъу чяхир вая жара ички убхъидар . Думу чав бабкан гъахьи йигъхъанмина Аллагьдин Рюгьнахьди ацІнайир хьиди . Дугъу Израилин баярикан гизафдар Аллагьдихьинди илтІикІиди . Абйирин юкІвар веледарихьна илдицбан бадали , мютІюгъ дарудар марцци касарин фикрарихьна илтІикІбан бадали ва Агъа гъяйиз халкь гьязур апІбан бадали , думу Дугъан улихьди Ил’ясдин рюгьнаъди ва кьудратнаъди гъягъюри хьиди . Закар’яйи Малайикдиз кІуру : — Му гьякь вуйиб узуз фици аьгъю хьибди , узу кьабир вуза , хъа йиз хпирра агьли яшариъ а ? Малайикди дугъаз гъапи : — Узу Аллагьдин улихь дийигънайи ва увухьна ужуб хабар тувуз гьаънайи Жабраил вуза . Амма гьадму ляхин кІулиз удубчІвру йигъ гъяйиз , яв чІал бисиди ва увуз улхуз мумкинвал хьибдар . Гьаз гъапиш чарасуз кІулиз удучІвру му йиз гафарихъ хъугъундарва . Му арайиъ чІат Закар’яйиз ккилигурайи халкь думу Аллагьдин хулаъ энгел духьнайивалиин мюгьталди айи . Думу халкьдихьна удучІвиган , улхуз даршули гъузру ва дурариз , Закар’яйиз Аллагьдин хулаъ Малайик гъяркъюб , аьгъю шулу . Закар’яра , лал гъаширси , халкьдихъди хилин ишаратариинди улхуз хъюгъру . Хъа Аллагьдин хулаъ гъуллугъ апІбан йигъар ккудукІиган , Закар’я чан хулаз хътакуру . Гьадму йигъарилан кьяляхъ дугъан шив Елисавета , гъагъдиъ духьну , хьуб вазлин арайиъ чІатна удудучІвди , учв улупури гъахьундар . Дугъу гьамци кІуйи : — Гьаму йигъари узухьинди илдицу Аллагьди инсанарин арайиъ уз’ин али бегьерсузвалин нянат алдабгъруганси гъапІну . Хъа йирхьубпи ваз улубкьиган , Аллагьди Галилей уьлкейиъ айи Назарет кІуру шагьриз Давудрин тухмиан вуйи Юсуф кІуру касдиз хъирснайи шурахьна Жабраил малайик гьаъру . Шуран ччвур Мар’ям вуйи . Малайикди , риш айи хулаъ учІвну , гъапну : — Хайир ибшри , Аллагьди кадагънайи Дишагьли ! Аллагь гьарган увухъди хъади хьиди ! Думу гъяркъиган , Мар’ям дугъан гафариин мюгьтал шулу ва , учв мици саламламиш апІувал фу вуйкІан кІури , фикрарик кахъру . Хъа малайикди дугъаз гъапну : — ГучІ мапІан , Мар’ям , Аллагьди увуз уж’вал улупна : магьа БицІир киршдивук ва Бай апІидива . Дугъ’ин Иса кІуру ччвур иливидива . Думу зурба Кас хьиди , ва Дугъаз ВаритІанзаанурин Бай пиди . Агъа Аллагьди Дугъаз Чан аба Давудрин паччагьвалин тахт тувди . Дугъу Якьубдин халкьдиин уьмурлугъди паччагьвал апІиди , ва Дугъан паччагьвалин аьхир хьибдар . Мар’ямди малайикдиз кІуру : — Му ляхин хьуб фици мумкин вухъа , узу мегьел швуваз душнадарди ? Малайикди Дугъаз гъапи : — Аллагьдин Рюгь учІвди увуъ ва ВаритІанзаанури уву Чан кьувватнакк ккаъди , гьаддиз бабкан шулайи Гирамийиз Аллагьдин Бай пиди . Магьа чаз бегьерсузур кІурайи яв багахьлу Елисаветара чан кьабишнаккди , бицІир кади гъагъдиъ ади , йирхьубпи ваз ву , гьаз гъапиш Аллагьдин гьич саб гафра кьувватсузди гъубзурдар . Мар’ямди : — Узу Аллагьдин лукІ вуза , уз’ин уву кІурайидар улуркьри , — кІуру . Хъа малайик Дугъхьан гьудучІвуру . Гьадму йигъарикан сад йигъан Мар’ям , гьялаквал кади , Ягьудия уьлкейин дагълариъ айи саб шагьриз гъягъюру ва , Закар’яйин хулаъ учІвну , Елисаветайиз салам тувру . Мар’ямдин салам гъеебхьиган , Елисаветайин фуниъ бицІир гъиришву ва Елисавета Аллагьдин Рюгьнахьди ацІру . Елисаветайи , зарбди чІигъ дапІну , гъапну : — Уву дишагьлийирин арайиъ бахтавар вува , ва яв фуниъ айи бегьерра бахтавар ву ! Узухьна йиз Агъайин дада гъювалин бахт узуз наънан гъафиб вуйкІан ? Яв салам туврайи сес йиз ибарихъна гъурубкьубси , йиз фуниъ айи бицІир шадди гьялак гъахьну . Аллагьдихьан дупнайиб тамам шлувалихъ хъугънайир , хуш бахтавар вува . Мар’ямди гьамци жаваб тувру : — Узу йиз кІваан Агъа заан апІураза . Йиз рюгь узу гьарсабдихьан уьрхюрайи Аллагьдикан шад духьна . Дугъу чан лукІран аьжуз гьялназ лигну рягьим гъапІну , гьамусдихъантина вари наслари узуз уж’вал алабхъу кас пиди , Гьаз гъапиш Кьувватлури узуз зурба ляхин гъапІну , ва Дугъан ччвур гирами ву . Чахьан гучІрудариз наслариан наслариз Дугъан уж’вал а . Дугъу , Чан хиларин кьувват улупури , кІваъ дамагълу фикрар айидар гьубкьушвахъинди гъарагъну . Кьудратлудар тахтарилан илдитну ва аьжузар заан гъапІну . Дарвал айидар ужувлариинди рази гъапІну , хъа девлетлутІан девлетлу шулайидар фукІа адарди деетну . Чан гъуллугъниин али Израилин халкьдиз кюмек гъапІну , Чав ихь абйириз гъапиганси , Ибрагьимдиз ва дугъан тухмиз гьаргандиз уж’вал апІуз тувнайи гаф кІваин уьбхюра .  Мар’ям Елисаветайихь шубуб вазлиъкьан гъузну , хъа чан хулаз хътакуру . Елисаветайи , вахт улубкьиган , бицІир апІуру . Агъайи рягьим дапІну думу за апІбакан гъуншйиризна майил-мадатдиз гъеебхьнийи ва дурар дугъахъди сабси шад гъахьнийи . Миржидпи йигъан багахьлуйир бицІирин суннат апІуз гъюру ва дугъ’ин чан адашдин ччвур Закар’я иливуз ккун шулу . Мид’ин балин дада рази даршиди , дугъаз Ягь’я кІурхьа , гъапну . Хъа дугъаз : « Яв багахьлуйиригъ дициб ччвур алир фужкІа гъядар » , кІуру . Хъасин , бал’ин фициб ччвур иливуруш , хилин ишаратариинди Закар’яйихьан гьерхру . Дугъу , чахьна чан кьул хуз гъитну , дидик гьамци бикІуру : « Дугъан ччвур Ягь’я хьибди » . Хъа вари мюгьтал шулу . Гьадму сяаьт дугъан ушвна мелз деебтнийи ва думу , Аллагьдин ад апІури , улхуз хъюгъру . Дурарин гъуншйир-мирасарик гучІ кабхъру ва вари гьамрарикан бютюн дагълу Ягьудия уьлке вуйибси ктибтури гъахьну . Мидкан гъеебхьдари , мурар чпин кІваъ уьрхюри , гьамци кІури гъахьну : — Аллагьдин хил али му балкан фуж шуйкІан ? Хъа балин адаш Закар’яйира , Аллагьдин Рюгьнахьди ацІнади , гьамци кІури , чан аьяндарвал улупуру : — Израилин Аллагь вуйи Агъайиз чухсагъул ! Дугъу , кюмекназ дуфну , Чан халкь азад гъапІну . Дегьзаманайи гъахьи марцци пайгъамбрарин мелзналан мялум гъапІубси , Дугъу Чан лукІ вуйи Давудрин тухмиан Кьудратлур — ухьу гунгьарикан азад АпІрур — адаъну .  Дугъу ухьу вари ихь душмнарихьан ва ухьу даккнидарихьан уьрхюз гаф тувну . Дугъу ихь абйириз уж’вал апІуз ва дурарихъди гъийитІу гирами вуйи йикьрар тамам апІуз гаф тувну . Му йикьрар Аллагьди ихь аьхю аба Ибрагьимдиз ухьу душмнарихьан уьрхюз туву аьгьт ву : Дурари ухьуз , гучІ дарди , ихь уьмрин кІулиан аьхиризкьан Дугъан улихь марцциди ва гьякьди гъуллугъ апІуз гъитди .  Хъа увуз , йиз бай , ВаритІанзаанурин пайгъамбар пиди , гьаз гъапиш уву Агъайин улихьди Дугъаз рякъяр ккабалгуз , Дугъу халкь уьрхрувалин ва инсанарин гунгьарилан хил алдабгърувалин гьякьнаан халкь гъаврикк ккауз , Аллагьдин зурба уж’вал ахсрарин Нурси ухь’ина дуфну , МучІушнаъ ва аьжалин гъабгъу дяхъникк деънайидариз акв тувуз , ихь рякъяр мясляаьтниина хуз , гъидива . БицІи Ягь’я , аьхю шули , рюгьниинди мюгькам хьуз хъюгъру . Думу , Израилин халкьдиз гъуллугъ апІуз гъяйизкьан , ичІи чюллериъ яшамиш шулу . Думу йигъари Август кІуру Римдин паччагьдин чан вари ругариин али агьалйир гьисаб апІуз амур удубчІвуру . Му Сирия вилаятдиъ Квиринийи паччагьвал апІурайи девриъ сабпи ражну гъабхурайи ляхин вуйи . Гьаддиз вари , чпи дикІбан бадали , гьарур чан шагьриз гъушнийи . Галилей уьлкейиъ айи Назарет шагьриан Ягьудия уьлкейиъ айи Давуд бабкан гъахьи Вифлеем кІуру шагьриз Юсуфра гъягъюру , фицики думу Давудгъярин тухмиан вуйи . Думу чаз хъирснайи ва гъагъдиъ айи Мар’ямдихъди чпи дикІуз душнайир вуйи . Дурар душваъ айиган , Мар’ямдин бицІир шлу вахт улубкьуру , ва дугъу чан сарпи велед — Бай апІуру . Думу ччаппаригъян гъидиржну , аьхъиъ айи тІунаъ дитру , гьаз гъапиш дурариз хялар дергру хулариъ йишв ади гъибихъундайи . Гьадму уьлкейиъ йишвну чюлиъ марччлихънар чпин сюрйирин гъаравлиъ айи . Сабпну дурарин улихьна Агъайин малайик гъафнийи . Агъайин гьяйбатнан нурну дурар варишварихъанди аку гъапІнийи , ва дурарик гучІ кабхънийи . Малайикди дурариз кІуру : — ГучІ мапІанай , узу учвуз вари халкь шад апІру ужуб хабар дубхназа : гъи Давудрин шагьриъ учву гунгьариккан азад АпІрур , Агъа Месигь , бабкан гъахьну . Магьа учвуз мидин лишанра : учвуз , ччаппаригъ гъидиржнади , тІунаъ БицІир дихъидичвуз . Ва сабпну му малайикдин кьяляхъди гизаф кьадарнаъди жара малаикарра гъюру ва дурари , Аллагьдин ад апІури , гьамци кІуру : — Аьршариин али Аллагьдин ад за ибшри , жилиин Аллагьдиз разивал хурайи инсанарин арайиъ ислягьвал ибшри ! Малайикар дурарихьан завариз удучІвиган , марччлихънари чиб-чпиз гьамци кІуру : — Вифлеемдиз душну , душваъ фу гъабхьнуш , Агъайи ухьуз фтин гьякьнаан хабар дебккнуш , лигухьа . Тядивал кади гъафидариз Мар’ямна Юсуф ва тІунахъ хъайи БицІир рякъюру . Дурар гъяркъиган , марччлихънари му БицІирин гьякьнаан чпиз малайикди гъапибдикан ктибтуру . Мидкан гъеебхькьандар вари марччлихънари ктитдариин мюгьтал шулу . Хъа Мар’ямди му вари гафар , саб-сабдиин иливури , чан кІваъ уьрхюру . Марччлихънарра , чпиз малайикди гъапидар , чпин улариз рякъбаз лигну , Аллагь адлу апІури ва Дугъан тярифар апІури , кьяляхъ хътакуру . Миржид йигълан БицІирин суннат апІру вахт улубкьиган , Дугъ’ин , Учв бабак киршайиз малайикди улупу , гьадму Иса кІуру ччвур иливуру . Хъа , Мусайин къанундиз лигну , суннат марцц хьпан йигъар тамам гъашиган , Думу Агъайин улихь дерккбан бадали , Ерусалимдиз хуру . Агъайин Къанундиъ улупнайиганси , « гьарсаб хизандиъ сарпи жили бай Агъайиз бахш апІуб лазим вуйи » . Ва , гьадму Къанундиъ дибикІнайиганси , « кьюб гъюд вая луфран чиркквар , гъурбан дапІну , урккуб лазим вуйи » . Думу деврин Ерусалимдиъ Симеон кІуру сар кас айи . Думу Израилиз Аллагьдихьан кюмек рубкьайиз ккилигурайи дугъри ва аьдалатлу адми вуйи . Дугъ’ин Аллагьдин Рюгь алийи . Дугъаз Аллагьдин Рюгьну , Агъайи кадагънайи Месигь чаз рякъяйиз , аьжал хьибдарив пну , улупнайи . Симеон Аллагьдин Рюгьнаккди Аллагьдин хулаз гъюру . Абйир-бабари БицІи Иса Къанундиъ улупнайиб апІуз гъахиган , Симеонди , Иса хилариина гъадагъуру ва , Аллагьдин ад дапІну , кІуру : — Я Гьюкумдар ! Уву гъапиганси , гьамус узу , Яв лукІ , разивалиинди деет , сарун , магьа вари халкьарин улихь Уву улупу , учу завалариккан уьрхюз дуфнайи Месигь Вуйир , аллагьсузар зигьимдихьна гъахру нур Вуйир ва Яв Израилин халкьдин адлувал Вуйир йиз улариз гъяркъниз .   Юсуфна Мар’ям БицІи Исайикан гъапидариин мюгьтал шулу . Симеонди , дурариз уж’вал ккун дапІну , Мар’ямдиз гьамци кІуру : — Гьаму яв Бай Израилиъ гизафдар асккан хьпан , гьам заан хьпан себеб хьиди . Мугълантина гизаф улхбар хьиди . Яв кІваантина яракь итІибгъиди ва гьаддиинди аьхючІвеъ юкІвариъ айи ниятар ачухъ хьиди . Мушваъ гьацира Ашерин тухмиан вуйи , гизаф кьаби яшнаъ айи , чан жилирихъди ургуд йисантІан яшамиш дарши , Фануилин риш аьяндар Аннара айи . Думу , миржцІурна юкьуд йисаъ айи ачІни гъари , йигъ-йишвди ушвар дисбииндина ккарагбиинди Аллагьдиз гъуллугъ апІури , Аллагьдин хулхьан гьудудучІври шуйи . Аннайи , гьадму вахтна душвахьна дуфну , Аллагь адлу апІури , Ерусалим азад хьувализ ккилигурайикьандариз вардариз Исайин гьякьнаан ктитури гъахьну . Вари ляхнар Агъайин Къанундиъ улупнайиси ккудукІиган , Юсуфна Мар’ям Галилей уьлкейиъ айи чпин Назарет шагьриз хътакуру . Хъа БицІир аьхю шули , мюгькам шули , аьгъювалари ацІри , Дугъ’ин Аллагьдин уж’вал алди гъабхьну . Исайин абйир-бабар гьар йисан Ерусалимдиз Пасхайин машквраз гъягъюри шуйи . Исайин йицІикьюд йис тамам гъабшиган , дурар , чпин аьдат вуйиганси , Ерусалимдиз гьадму машквраз гъафну . Машквран йигъар ккудукІну , кьяляхъ хътакру вахтна , живан Иса Ерусалимдиъ гъузру . Амма абйир-бабариз мидкан аьгъяди гъабхьундар . Дурари , Иса жарадарихъди гъюрашул кІури , фикир апІуру . Хъа сад йигъандин рякъ ккадапІиган , дурари багахьлуйирин ва таниш вуйидарин арайиъ Иса агуз хъюгъру . Хъа чпиз Иса дидрихъиган , Дугъахъ лицури Ерусалимдиз хътакуру . Шубуд йигълан Думу , Аллагьдин хулаъ мялимарин арайиъ деъну , дурарихъ хъпехъури ва дурариз суалар туври рякъюру . Исайихъ хъпехъурайидар вари Дугъан фагьумлувалиин ва Дугъан жавабариин мюгьтал духьнайи . Душваъ Иса гъяркъиган , абйир-бабар мюгьтал гъахьи . Дадайи Дугъаз гъапну : — Я жан Бай ! Уву учкан гьапІунва ? Магьа узуна Яв адашди зурба хажалат кади Уву агури гъахьунча . Исайи дурариз гъапи : — Узу гьаз агури гъахьунчва ? Мегер учвуз узу йиз Адашдин ужагъдиъ духьну ккуниб аьгъданчвуз ? Амма дурар Дугъу гъапи гафарин гъаври ахъундайи . Хъа Иса дурарихъди Назаретдиз гъюру ва мютІюгъ шулу . Дугъан дадайи вари гьаму ляхнар чан кІваъ уьрхюри шуйи . Иса гьам фагьумлувалиъ , гьам яшнаъ улихьна гъягъюри гъахьну . Думу Аллагьдизра , инсанаризра ккунди гъузру . Тиберий кІуру Римдин паччагьди паччагьвал апІури йицІихьудпи йис вуйиган , Ягьудия уьлкейиъ Понтий Пилатди аьхювал апІурайи девриъ , Гьирод — Галилей уьлкейин , дугъан чве Филип — Итурей уьлкейинна Трагьонит юрднан , хъа Лисаний — Абилей уьлкейин гьюкумдрар вуйиган , Гьаннай ва Каяфа аьхюну маллйир вуди гъахьну . Гьадму йисан ичІи чюлиъ айи Закар’яйин бай Ягь’яйиз завариан Аллагьдин дих гъабхьнийи . Гьаму дихнахъди Ягь’яйи , вари Ярдан нирин гъирагъар вуйиси лицури , гьар касди чан тахсрар гардандиъ дисбан , инсанар штуан апІбан ва гьамци чпин гунгьарилан хил алдабгъбан бадали , аьгъювалар рагъури гъахьну . Му Ишая пайгъамбрин китабдиъ дибикІну айиси гъабхьну : — ИчІи чюлиъ дих атІабгура : « Агъайин рякъ ккабалгай , Дугъаз рякъяр-жилгъйир диш апІинай . Гьарсаб гъяр ругди гъябцІиди , гьарсаб дагъна тепе — ис , кьяни йишвар — дюз , дюз дару рякъяр цІалцІам хьиди . Гьарсар жан алириз Аллагьди Чав гунгьариккан азад апІувал рябкъиди » . Чахьна штуан апІуз гъафи халкьдиз Ягь’яйи кІуйи : — БитІракан гъахьидар ! Гъюз ккайи Аллагьдин хъюлхьан гьергуз шли улупунчвуз ? Учву , ичв гунгьар гардандиъ дидисну , уьмур дигиш апІуз шлуси , ичв ляхнариинди улупай ва , « Ич аба Ибрагьим ву » кІури , фикиркьана мапІанай , гьаз гъапиш учвуз кІуразаки , Аллагьдихьан гьаму гъванариканра Ибрагьимдиз веледар ктауз шулу . Гьарин кьаблихъ магьа екІв гьязурди хъа : гъяни йимиш туври адру гьарсаб гьар алдабтІиди ва цІигъна гатІабхьиди . Хъа халкьди дугъхьан гьерхру : — Хъа учу гьапІну ккунду ? Ягь’яйи кІуру : — Кьюб гъат палат айири , сабнуб адруриз туври ; шлиз ипІруб-убхъруб аш , гьадгъура гьаци пай апІри . Налук уч апІрударира , чпи штуан апІбан бадали дуфну , дугъаз : « Я мялим ! Учу гьапІча ? » — кІури , гьерхру . Ягь’яйи дураризра жаваб туву : — Учвуз улупнайибтІан артухъ налук мибисанай . Эскрарира дугъхьан гьерхру : — Учу гьапІну ккунду ? Хъа дугъу дураризра кІуру : — Сар касдизкьан гиран макадапІанай , футна мапІанай ва ичв дуллугъниин рази йихьай . Халкь Месигьдиз ккилигуради , вардари : « Гьаяман , му Ягь’я Месигь даришри гьа ? » — кІури , фикир апІурайиган , Ягь’яйи дурариз вардариз жаваб туври гъахьну : — Узу учву штуан апІуразачву , амма йиз кьяляхъди узутІан Кьудратлур гъюра , узу Дугъан шаламарин гъахмйир гъядарчузкьан лайикь дарза . Дугъу Гирами Рюгьнахьдина цІихьди цІийи алаидичву . Дугъан хилиъ йирф хьибди , Дугъу дяхинна нахъв жара апІиди : дяхин Чан танхариъ абхьди , хъа нахъвар хътрубгру цІигъ гъяхьну ургиди . Ягь’яйи гьамци ва хъанара жара гафариинди халкьдиз ужуб хабар дебккри гъахьну . Хъа Ягь’яйи гьякимдар Гьироддик , чан чвуччвун хпир Иродиада чаз дитбаз ва жара пис ляхнар апІбаз лигну , тахсир кипган , Гьиродди чан чІуру ляхнар , думу дустагъдиъ итбиинди , гужал гъапІну . Вари халкь штуан шулайиган , Исара Ягь’яйихьна гъафну . Штуан гъахьи Иса ккарагурайиган , зав атІабццуру , ва Аллагьдин Рюгь луф жюрейиинди Исайиина ис шулу , хъа зав’ан дих шулу : — Уву Йиз масан Бай вува ! Узу Ув’ин гизаф рази вуза ! Исайин , Аллагьдиз гъуллугъ апІуз хъюгъруган , сумчІур йис дубхьнайи . Халкьди фикир апІурайиганси , Думу Юсуфдин бай ву кІура . Юсуф Гьелийин бай , Гьели Маттатдин бай , Маттат Левийин бай , Левий Мелкийин бай , Мелки Яннайин бай , Янна Юсуфдин бай , Юсуф Маттайин бай , Матта Амосдин бай , Амос Нагьумдин бай , Нагьум Эслимдин бай , Эслим Наггайин бай , Наггай Маатдин бай , Маат Маттайин бай , Матта Симеиндин бай , Симеин Ясегьдин бай , Ясегь Ядайин бай , Яда Яанандин бай , Яанан Рисайин бай , Риса Зеруббабелин бай , Зеруббабел Шеалтиэлин бай , Шеалтиэл Нерийин бай , Нери Мелкийин бай , Мелки Аддийин бай , Адди Косамдин бай , Косам Элмадамдин бай , Элмадам Эрин бай , Эр Ешийин бай , Еши Элизарин бай , Элизар Яфимдин бай , Яфим Маттатдин бай , Маттат Левийин бай , Левий Симеондин бай , Симеон Ягьудайин бай , Ягьуда Юсуфдин бай , Юсуф Янамдин бай , Янам Элиякимдин бай , Элияким Мемайин бай , Мема Меннандин бай , Меннан Маттатдин бай , Маттат Натандин бай , Натан Давудрин бай , Давуд Ессейин бай , Ессе Обеддин бай , Обед Воаздин бай , Воаз Салмандин бай , Салман Нецрондин бай , Нецрон Амминадабдин бай , Амминадаб Арамдин бай , Арам Гьецрондин бай , Гьецрон Перецдин бай , Перец Ягьудайин бай , Ягьуда Якьубдин бай , Якьуб Исакьдин бай , Исакь Ибрагьимдин бай , Ибрагьим Терагьдин бай , Терагь Нагьорин бай , Нагьор Серукдин бай , Серук Реуйин бай , Реу Пелегдин бай , Пелег Эберин бай , Эбер Шелайин бай , Шела Каинандин бай , Каинан Арфакшаддин бай , Арфакшад Симдин бай , Сим Нюгьдин бай , Нюгь Лемекдин бай , Лемек Метушелагьдин бай , Метушелагь Янокдин бай , Янок Яреддин бай , Яред Магьалеелин бай , Магьалеел Кайнандин бай , Кайнан Еношдин бай , Енош Шитдин бай , Шит Адамдин бай , Адам Аллагьдин бай вуди гъахьну . Гирами Рюгьну ацІу Иса Ярдан нирхъан кьяляхъ хътакуру , ва Рюгьну Думу ичІи чюлиз гъахуру . Душваъ иблис ягъчІвур йигъан Иса рякъ’ан адауз чалишмиш шулу . Исайи му йигъари фукІа дирипІди гъахьну , хъа гьадму йигъар улдучІвиган , аьхирки , Дугъаз яманди гаш шулу . Хъа иблисди Исайиз гъапи : — Эгер Уву Аллагьдин Бай вуш , гьаму гъвандикан уьл хьуз гъит . Исайи жаваб вуди гъапи : — Гирами китабариъ дибикІнаки : « Инсан ялгъуз уьл’инди яшамиш шуладар » . Иса ягъал йишв’ина адаъну , иблисди Дугъаз саб геренди вари дюн’яйин паччагьлугъар улупуру , ва кІуру : — Вари гьаму паччагьлугъар ва дурарин гьяйбат Увуз тувдиза , фицики дурар йиз ихтиярназ тувна ва узхьан дурар узуз ккунириз тувуз шулзухьан . Эгер Уву узуз икрам гъапІиш , гьадрар вари Явдар хьиди . Исайи дугъаз жаваб туву : — Гирами китабариъ дибикІна : « Яв Агъа Аллагьдиз икрам апІин ва сар ДугъазтІан гъуллугъ мапІан » . Иблисди хъана Иса , Ерусалимдиз духну , Аллагьдин хулан вартІан ягълишв’ин дерккру ва кІуру : — Эгер Уву Аллагьдин Бай вуш , ари гьамлин исина урс , фицики дибикІна : « Аллагьди Чан малайикариз , гъайгъушнаъ духьну Уву уьрх кІури , амур апІиди . Ва Яв ликкьан гъвандихъ йивуз гъидритруганси , Уву чпин хилариина гъадагъиди » . Исайи дугъаз жаваб вуди гъапи : — Гьамцира дупна : « Яв Агъа Аллагь ахтармиш мапІан » . Иса рякъ’ан адаъру вари чарйир хътІарцциган , жара саб ужуб вахт ккабхъайиз , иблис Дугъхьан гьудучІвну гъушу . Иса Аллагьдин Рюгьнан тясирнаккди Галилей уьлкейиз хътакуру ва Дугъан гьякьнаан бютюн уьлке вуйибси аваза рабгъуру . Исайи мистариъ аьгъювалар улупуйи , ва вардари Думу адлу апІуйи . Хъа Иса , Учв тербияламиш гъаши Назаретдиз дуфну , Чан аьдат вуйиси , султ йигъан мистаъ учІвру ва Гирами китаб урхуз гъудужвуру . Гьадмуган Исайихьна Ишая пайгъамбрин китаб тувру . Дугъура китаб абццру ва гьамци дибикІнайишв’ин алахъуру : — Агъайин Рюгь Уз’ин ал . Узуз Аллагьди касибариз Ужувлан хабар рабгъуз гьюкум тувнайиз ва Узу йисирариз азадвал хьади , курариз акв хьади ва гьацира зулум-зиллетнакк ккайидар азад апІуз ва Аллагьдин рягьимнан вахт улубкьну , кІуру , хабар тувуз гьаъну . Хъасин китаб ккибкну , мистан гъулугънаъ айирихьна тувну , Иса деъру . Хъа мистаъ айи вардарин улар Гьадгъуин алди гъахьну . Исайи дурариз кІуру : — Учвуз гъеерхьу Гирами китабдиъ дидикІнайи гьаму гафар , магьа , гъи ичв улихь кІулиз удучІвна . Исайин улихь варидари гьаци вуйивал улупу ва , Дугъан мелзналан гъюрайи кабалгру гафариин мюгьтал шули , дурари гьерхри гъахьну : — Му ихь Юсуфдин бай даринхъа ? Исайира дурариз гъапи : — Гьелбетки , учву Узуз , абйирин мисалик дупнайиганси , пидичва : « Эй духтир ! Сифте Жвуву Жвув сагъ апІин ! » « Уву Кафернагьумдиъ гъапІу аьламатнан ляхнарикан учуз деебхьначуз , гьамус гьадму ляхнар мушваъ , Яв абайин ватандиъра , апІин » пидичва . Гьякьди кІуразачвуз , гьич сар пайгъамбарра чан абайин ватандиъ лайикьлуди кьабул апІури шулдар . Дюзди кІуразачвуз : Израилиъ Ил’ясдин девриъ , шубуд йисанна йирхьуб вазлин арайиъ мархь адарди гъабхьи вахтна , гизаф ачІни дишагьлийир гъахьнийи , фицики вари жилиин аьхю гаш алабхънийи . Хъа дурарикан гьич сарихьнакьан Ил’яс пайгъамбар гьаундайи . Думу ялгъуз Сайдайин багахь хьайи Сарепта кІуру шагьриз сар ачІни дишагьлийихьнатІан гьаундайи . Гьацира Елисей пайгъамбрин девриъ хамран аьзар кабхьнайидарра гизаф айи , хъа Сирияйиан вуйи Найман кІуру сар касдикантІан ктарди , сариканра хам марцц гъабхьундайи . Му гафар гъеерхьиган , мистаъ айидарик хъял кубчІвру ва , гъудужвну , дурари Иса , гъарзарилан итбан бадали , утІурккну , шагьур али дагъдиина гъахуз хъюгъру . Хъа Иса , рякъюъди дурарин кьялгъян гъюдучІвну , гъушнийи . Хъа Галилейиъ айи Кафернагьум кІуру шагьриз дуфну , Исайи халкьдиз султ йигъари аьгъювалар улупури гъахьну . Исайин улупбариин халкь мюгьтал шуйи , фицики Дугъан гафар гьюкум айидар вуйи . Мистаъ жин кубчІвнайи сар кас айи , ва дугъ’ан диди зарбди чІигъ апІуру : — Учухъ фу хъаяв , Назаретдиан вуйи Иса ? Уву учу пуч апІуз дуфнана ? Уву фуж вуш , аьгъязуз , Аллагьдин Гирамир ! Исайи , дидиз улхуз гъадагъа дапІну , гъапи : — ХъючІюбкь ва удубчІв дугъ’ан ! Жин , думу кас мистан кьял’ин алдакну , дугъаз саб зарарра тутрувди , дугъ’ан удубчІвуру . Му гъябкъю вардари , русвагь духьну , чиб-чпиз гьамци кІури гъахьну : — Мурар фу аьламатнан гафар ву : Дугъу , Чан гьюкмиинди ва кьувватниинди амур апІури , жинар ктаурада ! Юкьуб аьтраф вари йишвариъ Исайин аваза рабгъуру . Мист’ан удучІвну , Думу Симондин хулаз гъушу . Симондин сижарбабак пис убцрушнан уьзур кайи ва Исайикан думу сагъ апІувал тІалаб гъапІнийи . Дугъан зиина ял духьну , Исайи убцрушназ гъадагъа апІуру ва думу ктубчІвуру . Симондин сижарбаб , дишла ликриина гъудужвну , хяларин гъайгъушнаъ учІву . Ригъ алабхъурайи вахтна , Исайин багахьна жюрбежюр иццрушнар кайидар хури гъахьну . Исайира , гьаруриин Чан хилар иливури , дурар сагъ апІури гъахьну . Гизафдариан жинарра удучІвури гъахьну . Жинари : « Уву Аллагьдин Бай вува ! » — кІури , чІигъар апІуйи . Хъа Дугъу Учв Месигь вуйибдикан жарадариз пуб дурариз гъадагъа апІури гъахьну , фицики дурариз , Думу Месигь вуйиб , аьгъяйи . Хъайигъан гвачІин улубкьиган , хул’ан удучІвну , Иса халват йишваз гъягъюру , хъа халкьди Думу агури шулу . Хъасин Исайихьна дуфну , учхьан мягъян кІури , Дугъахъ ккарагури хъюгъру . Амма Исайи дурариз гъапи : — Жара шагьраризра Аллагьдин Паччагьлувал гъюрайиваликан Ужувлан хабар рабгъуб лазим ву , гьаз гъапиш Узу гьаддин бадали Гьаънайир вуза . Исайи Ягьудия уьлкейин мистариъ аьгъювалар улупувал давам апІури гъахьну . Сабан , Аллагьдин гаф ебхьбан бадали , халкь Исайилан илтІишуру , хъа Думу Учв Геннисарет гьюлихъ дийигъну айиган , Дугъаз гьюл’ин кьюб лютке рякъюру . Дурариан эдеу балугъчйири чулар марцц апІурайи . Люткйирикан Симондинубдиъ учІвну , Исайи дугъхьан лютке гъирагъдихъан цІиб тинаси хъапІуб ккун гъапІну ва гьадлин , деъну , аьгъювалар улупуз хъюгъру . Чан улхуб ккудубкІиган , Исайи Симондиз кІуру : — Яв лютке гьюлин кьялариз хъапІ , хъа яв чулра ккип . Симонди Исайиз жаваб вуди гъапну : — Я Мялим ! Ярхи йишвди чалишмиш духьну , учхьан фукІа бисуз гъабхьундарчухьан , амма Яв гафназ лигну чул ккипарза . Хъа гьаци дапІну , дурари гьадмукьан балугъар гъидиснуки , гьеле чул чІябгъюзра цІибтІан имдайи . Дурари тмуну люткейиъ айи юлдшаризра кюмекназ дих дапІну , дурарра дуфну кьюбиб люткйирра гьаци арцІруки , люткйир ккадрахьди саб нуфт гъубзнийи . Му гъябкъиган , Петр кІуру лакІам хъайи Симонди , Исайин кьамкьариина ис духьну : « Я Агъа ! Узхьан гьудучІв , гьаз гъапиш узу гунагькар вуза » , гъапи . Фицики Симон ва дугъахъ хъайидар , чпи гъидису аьхючІвеъ балугъариз лигну , русвагь гъахьнийи . Хъа Симондин дустар вуйи Зеведейин баяр Якьубдикна Югьандик Симондиксиб пис гучІ кабхъру . Симондиз Исайи : « ГучІ мапІан , гьамусдихъантина инсанарин юкІвар дисидива » , кІуру . Хъасин кьюбиб люткйирра гъирагъдихъна кадагъну , вари душваъ гъибтну , дурар Исайин кьяляхъди гъягъюру . Иса саб шагьриъ айиган , Дугъахьна хамран аьзар кабхьнайи сар кас гъюру . Иса гъяркъиган , жил’ина ккадакну , думу Дугъаз ккарагуру : — Я Агъа ! Увуз ккун гъабшиш , узу марцц апІуз шулвухьан . Исайи , хил гьачІабккну , дугъак кубкІну , кІуру : — Ккундузуз , марцц йихь ! Ва дишлади дугъан хам аьзарнахьан марцц шулу . Исайи дугъаз : мидкан саризра макІан , хъа маллайихьна душну , жвув улуп , халкьдиз уву марцц хьпан шагьидвал вуди , Муса пайгъамбри дупнайиганси , гъурбан апІуз ужуб гъайибх , кІури , табшурмиш гъапІу . Амма гьаци вушра , Исайикан аваза гъарабгъу , ва Дугъахъ хъпехъуз , чпин уьзрар сагъ апІуз гизаф халкь гъюз хъюгъру . Хъа Иса , фужкІа адру йишвариз гъягъюри , ккарагури шулу . Сад йигъан Исайи аьгъювалар улупурайиган , Галилейна Ягьудия уьлкйириан ва гьацира Ерусалимдиан Дугъахьна дуфнайи фарисйирна къанунчйир деънайи . Дугъу аьзарлуйир Аллагьди туву кьувватниинди сагъ апІурайи , ва магьа Дугъахьна ахниин алди паралич кайи сар кас хуз хъюгъю . Думу хулаз духну , Исайин улихь дитуз ккун гъабхьи . Му кас гизаф илтІишнайи халкьдин арайигъян гъахуз йишв дибрихъди , хулан гъваина за дапІну , гъваъланди , ахниин илмиди , Исайин улихьна хулан кьял’ина ирхру . Исайира , дурарин зурба хъугъвал рябкъюри , гьадму касдиз кІуру : — Эй инсан , яв гунгьарилан хил алдабгъураза . Къанунчйирина фарисйири чиб-чпикди фикир гъапІу : — Аллагьдиз къаршуди улхурайир гьаму фуж ву ? Сар Аллагьдилан гъайри , сарун шлихьан гунгьарилан хил алдабгъуз шулухъа ? Исайи , дурарин фикрарин гъаври ахъну , жаваб тувру : « Гьаз дицдар фикрар ичв юкІвариъ тІаърачва ? „ Яв гунгьарилан хил алдабгъураза “ пуб рягьят вуйин , даршиш „ гъудужвну лиц “ пуб ? Инсаниятдин Бализ жилиин гунгьарилан хил алдабгъуз гьюкум айиб учвуз аьгъю хьпан бадали , магьа лигай » — пну , Дугъу паралич кайириз : « Гъудужв кІуразавуз , гъадабгъну яв ахин , яв хулаз гъарах » , — кІуру . Думура дишла гъудужвну , учв дахънайи ахинра гъадабгъну , Аллагьдин адар апІури , чан хулаз гъягъюру . Хъа вари мюгьтал шулу ва , Аллагьдин тярифар апІури , гучІбаан зегьле дубшну , гьамци кІури гъахьну : — Гъи аьжаб кереметнан ляхнар гъяркъюндарин ухьуз ! Мидхъан хул’ан удучІву Исайиз налук уч апІури деънайи Левий кІуру гъуллугъагьли рякъюру ва дугъаз Чахъди гъач кІуру . Думура , чан кеспи гъибтну , Дугъан кьяляхъди , гъудужвну , гъягъюру . Хъасин дугъу чан хулаъ Исайиз аьхю хялижв’вал апІуру . Душваъ аьхючІвеъ налукар уч апІрудар ва дурарихъди гутйириз гъюн йивну дахьнайи жара хяларра айи . Аьлимарина фарисйири наразивал кади Исайин ученикариз : « Учву налукар уч апІрударихъдина гунагькрарихъди гьапІуз ипІури-убхъури шулчва ? » — кІури гъахьну . Исайи дурариз жаваб вуди гъапну : — Духтир сагъидариз ваъ , хъа аьзарлуйириз лазим ву . Узу марцци касари ваъ , хъа гунагькрари , чпин гунгьар гардандиъ дидисну , уьмур дигиш апІбан бадали , дуфнайир вуза . Дурари кІуруш Исайиз гъапи : — Гьаз Ягь’яйин ва гьацира фарисйирин ученикар кми-кмиди ушвар дисури ва ккарагури шулу , хъа Явдар чпиз ккун гъабши вахтна ипІури-убхъури гьаз шулу ? Исайи дурариз кІуру : — Швушв хурайирихъди хъайи сумчрин хяларихьди учвхьан ушвар дисуз гъитуз шулинхъа ? Хъа швушв хурайир гужназ гъадагъру вахт гъибди , ва гьадму йигъари ушварра дисиди . Мидихъди сабси Дугъу саб тахалус ктибтуру : — Гьич сарира , цІийи палатдикан кадабтІну , йирси палатдик цІил ктривур , даршиш дугъу цІийи палатра чІябгъиди , хъа гьацира дидкан ктабтІу цІил йирсибдик балгидира дар . Ва гьич сарира таза чяхир йирси иржариъ убзидар , фицики таза чяхри иржар гьутІурччвиди , учвра удубзиди ва иржарра пуч хьиди . Гьаддиз таза чяхир цІийи иржариъ убзуб лазим ву . Ва гьич саризра , кюгьне чяхир дубхъну , дишлади таза чяхир ккун хьидар , фицики « кюгьне чяхир ужу ву » — кІури шулу . Султ йигъан Иса дяхин дубзнайи хутІлариан гъягъбакк ккуркьну , ва Дугъахъ хъайи ученикари , дяхнин кІулар ктутІури , хиларигъ ктІиршури , итІури шулу . Фарисйирикан бязидари дурариз кІуру : — Учву султ йигъан Къанунди гъадагъа дапІнайи ляхин апІуранчва ? Исайи дурариз жаваб туву : — Мегер учвуз Давудри , чаз ва чахъ хъайидариз гаш гъабшиган , гьапІнуш , фици дугъу , Аллагьдин хулаъ учІвиган , маллйирилан гъайри шликІан итІуз ихтияр адру Аллагьдиз бахш дапІнайи уьлер гъадагъну гъитІнуш ва чахъди хъайидаризра тувнуш , Гирами китабариъ гъурхунданчва ?  Хъасин гъапи : — Инсаниятдин Бай султ йигъ’инра Агъа ву . Жара саб султ йигъан Иса мистаз гъягъбакк ва душваъ аьгъювалар тувбакк ккуркьру . Душваъ арччул хил деебццнайи сар кас ади шулу . Къанунчйирна фарисйир , Исайик тахсир кипбан бадали , Дугъу султ йигъан думу сагъ апІидайкІан кІури , ул хъипнайи . Амма Исайи , дурарин ниятар аьгъяди , хил дебццнайи касдиз кІуру : — Гъудужвну гъач , варидарин улихь дийигъ . Думу гъудужвну , улихьна гъюру . Гьадмуган Исайи дурариз гъапи : — Узу учвхьан гьерхраза : султ йигъан фу апІуз ихтияр а ? Уж’вал , даршиш писвал ? Уьмур уьбхюз , дарш пуч апІуз ? Дурар чІалкьан даркІури гъузру . Вардарилан ул илбицну , Исайи гьадму касдиз кІуру : — Яв хил гьачІабкк . Дугъу гьаци гъапІумитІла , дугъан хил сагъ шулу . Фарисйирна аьлимар хъюл’ан деллу шулу ва , чпин арайиъ улхури , Исайикан гьапІруш , аьжуз духьну гъузру . Гьадму йигъари Иса , ккарагбан бадали , дагъдиз удучІвуру ва ярхи йишвди Аллагьдиз ккарагури шулу . Йигъ улубкьиган , Чан ученикариз дих дапІну , дурарикан йицІикьюр кас ктагъуру ва дурариз Чан вакилар кІуру ччвур тувуру . Дурар : Петр кІуру лакІам хъайи Симонна дугъан чве Андрей , Якьубна Югьанна , Филипна Варфоломей , Маттана Фома , Алфейин Якьубна Зилот кІуру лакІам хъайи Шимон , Якьубдин Ягьуда ва хъасин душман гъаши Искариот Ягьуда — гьамрар вуйи . Иса , дурарихъди дагъдилан гъафир , дюз майдандиина гъюру . Дугъахъди аьхючІвеъ Чан ученикарра , вари Ягьудияйианна Ерусалимдиан , хъа гьацира гьюлин гъирагъдихъ хъайи Тир ва Сидон шагьрариан дуфну , Исайихъ хъпехъуз ва чпи аьзарарихьан сагъ апІуз гъафидарра , гьацира жинари гъаркІ апІурайидарра хъади гъахьну . Хъа , дурар вари сагъ шулира гъахьну . Вари халкьдиз Исайик кучуз ккунди гъабхьну , фицики Дугъхьан кьувват рабгъури ва диди вари сагъ апІури гъахьну . Хъа Дугъу , Чан ученикарилан ул илбицури , гъапи : — Бахтаврар вучва , касиб вуйидар , фицики Аллагьдин Паччагьлугъ учвусдаринуб ву . Бахтаврар вучва , му вахтари гашлудар , фицики тухъ хьидичва . Бахтаврар вучва , му вахтари ишурайидар , фицики аьлхъидичва . Учву инсанариз даккун гъахьиган , учву дурари утІурккган ва беябур апІруган , ичв ччвур нянайикк ккипруган Инсаниятдин Бай бадали , бахтаврар вучва . Гьадму йигъан рази йихьай ва шадвал ачмиш апІинай , фицики аьршариъ учвуз айи пешкеш зурба ву . Учву даккнидарин абйирира пайгъамбрарихъди гьаци апІури гъахьну . Мураризси дарди , пис гьял хьибди ичв , девлетлуйир , фицики учвуз сарун ужувлар дяркъначвуз . Пис гьял хьибди ичв , му вахтари уьлдюгъну гъярайидар , гьаз гъапиш гаш хьибдичвуз . Пис гьял хьибди ичв , му вахтари аьлхъюрайидар , фицики , гьяйиф дизигну , ишидичва . Учвкан жарадар ужуди улхруганра , пис гьял хьибди ичв , фицики дурарин абйири кучІлин пайгъамбрариканра гьаци апІури гъахьну . Хъа вари Узухъ хъебехънайидариз кІураза : ичв душмнар ккун апІинай , учву даккнидариз уж’вал апІинай . Учву нянатлу апІурайидариз гьюрматлу гафар апІинай ва учвуз гиран ктапІрударихъанди ккарагай . Яв саб гарцІликкан бачІ ккадатуриз тмунубра ккив ва яв зиълан палат илдибтруриз кІанакк ккайи ккурттра чаз гъадабгъуз манигъ’вал мапІан . Увкан тІалаб апІурайириз тув ва явуб гъадабгъуриз « кьяляхъ ча » макІан . Учвуз учвухъди адмийир фици духьну ккундуш , гьадрарихъди учвура гьаци йихьай . Хъа эгер учву ккунидартІан учвуз ккундарш , мидкан фу чухсагъул ачвуз ? Фицики гунагькраризра чиб ккунидар ккунди шулу . Учвуз уж’вал апІрудариз учвура уж’вал апІураш , мидкан фу чухсагъул ачвуз ? Фицики гунагькрарира гьаци апІуру . Хъа эгер учву бурж кьяляхъ апІуз удукьрурихьна миж кади тувраш , мидкан фу чухсагъул ачвуз ? Фицики гунагькрарира чпи буржназ тувкьануб кьяляхъ гъадабгъуз ният ади туври шулу . Хъа учву ичв душмнар ккун апІинай , ужувлар апІинай , кьяляхъ бисуб миж ктарди , буржназра тувай , ва учвуз зурба пешкеш хьибди , ва учву ВаритІанзаанурин баяр хьидичва . Фицики чпиз гъапІу уж’вал аьгъю даршлударизра , пис касаризра Аллагь гъянир ву . Гьаци учвура , ичв Адашси , мани юкІвар ади йихьай . Жарарин диван мапІанай , Аллагьди ичвра апІидар ; жарар тахсир мапІанай , учвура тахсир апІидар . Хил алдабгъай , учвланра алдабгъиди . Хил ачухъ апІинай , учвузра тувди : убжнайи ва кІакІ алди абцІнайи уьлчмейиинди ичв танхлиъ абхьди , фицики учву фициб уьлчмейиинди ебцураш , учвузра гьацибдиинди ебциди . Дурариз Исайи тахалусарра ктитуру : — Курихьан кур хъади гъягъюз шулинхъа ? Дурар кьюридра ичІаъ ахьидаринхъа ? Ученик чан мялимтІан заан дар , амма зегьмет зигури , дубгъури гъабхьиш , гьарсар чан мялимдихъ хъуркьди . Увуз яв чвуччвун улиъ айи чІюрх гьаз рябкъюрвуз , яв улиъ айи хамхар дярябкърайи вахтна ? Ваяки яв гъардшиз : « Яв улиъ айи чІюрх адабгъуза » , — фици пидива , увуз яв улиъ айи хамхар дярябкърайиган ? Эй , кьюб маш гъяйир ! Сифте яв улиъ айи хамхар адабгъ , хъа гьадмуган увуз , яв гъардшин ул’ан чІюрх фици адабгъуруш , рябкъидивуз . Гъяни гьари чІуру бегьер , чІуру гьари гъяни бегьер хурдар , фицики гьарсаб гьар чан йимишдиз лигну аьгъю шулу . Гьаддиз зазарилан инжир , чІуру хутарилан тІумутІ уч апІури шулдар . Ужур касди чан кІван хазнайиан ужуб , хъа чІурури чан кІван хазнайиан чІуруб адабгъуру , фицики инсандин мелз , дугъан юкІв фти абцІнаш , гьаддикан улхури шулу . Учву Узуз : « Я Агъа , я Агъа ! » гьаз кІуручва , Узу учвуз гъапиб дарапІрайиган ? Узухьна дуфну , Узухъ хъебехъну , Йиз гафар тамам апІру гьарсар кас шлиз ухшар вуш , кІарзачвуз : Думу , хулар дивруган , жил дериндиз дирибккну , шибритІар гъвандиин диву касдиз ухшар ву , фицики , селлер дуфну , шид улубчІвиган , думу хулар ришвуз гъахьундар , гьаз гъапиш дурар гъвандиин дивнайидар вуди гъахьну . Хъа Йиз гафар ерхьури , дурар тамам дарапІрайи кас шибритІар ккадру хулар диву касдиз ухшар ву , фицики шид улубчІвиган , дурар дишлади ахьну , дармадагъин хьиди . Чахъ хъебехънайидариз пуз ккайи гафар ккудукІиган , Иса Кафернагьумдиъ учІвру . Римдин юзбашийин чаз ккуни сар гъуллугъчи кетІерццну йикІру гьялнаъ ади шулу . Исайикан хабар дубхьну , юзбашийи , чан гъуллугъчи сагъ апІбан бадали , Думу хъади гъюз жугьдарин агъсакълар гьаъру . Дурари , Исайихьна дуфну , Дугъкан ижмиди миннат апІуру : — Му юзбаши Уву кюмек апІбаз лайикьлу кас ву , фицики думу кас ич халкь гизаф ккунир ву ва дугъу учуз ккарагру хал тикмиш гъапІну . Иса дурарихъди гъягъюру . Думу юзбашийин хуларихьна хъуркьради , юзбашийи Исайихьна гьамци пуз чан дустар гьаъру : — Инжиг махьан , Агъа , гьаз гъапиш Уву йиз хулаъ учІвбаз узу лайикь дарза . Гьаддиз узу Увухьна гъюзкьан жвув лайикьлур вуди гьисаб гъапІундарза . Анжагъ Уву саб гаф йип , ва йиз гъуллугъчи сагъ хьиди . Фицики узура жарарин хликк ккайир вуза , ва узуз мютІюгъ вуйи эскрарра азуз . Дурарикан сариз узу « гъарах » кІурза — думу гъягъюру , тмунуриз « гъач » кІурза — гъюру , йиз гъуллугъчийиз « гьамци апІин » кІурза , дугъу тамам апІуру . Му гафар гъеерхьиган , Иса дугъ’ин мюгьтал шулу ва , илдицну , Чан кьяляхъ хъайи халкьдиз кІуру : — КІуразачвузки , Израилиъра Аллагьдихъ гьамкьан хъугърайи кас гъяркъюндарзуз . Юзбашийи гьаъдариз , чпи дугъан хулаз хъадакну гъафиган , кетІерццнайи гъуллугъчи сагъ духьнади рякъюру . Дидхъантина Иса Наин кІуру шагьриз гъушу . Дугъахъди Чан ученикар ва аьхючІвеъ халкьра гъягъюри гъахьну . Хъа Иса шагьрин урнарихьна багахь гъашиган , сар ачІни хпирин айина-адру бай дукІну , дугъан майит накьваригъна гъабхуз адабгъури шулу , ва майтихъ хайлин халкьра хъайи . Агъайиз , балин дада гъяркъиган , язухъ шулу ва дугъаз , мишан , кІуру . Хъа багахьна дуфну , Исайи мягьражарик хил катру , майит гъабхурайидар дийигъуру ва Дугъу кІуру : « Живан ! Увуз кІураза , гъудужв ! » ДукІнайир за духьну деъру ва улхуз хъюгъру , хъа Исайи думу дадайихьна тувру . Мушв’ин вардарик пис гучІ кабхъну , Аллагьдин адар апІури , гьамци кІури гъахьну : — Ихь арайиз зурба пайгъамбар адахъна , ва Аллагь Чан халкьдин гъайгъушнаъ а . Исайикан гьамциб фикир вари Ягьудия вилаятдиъ ва аьтрафарихъ хъайи миди вуйи юрдариъ рабгъуру . Хъа Ягь’яйиз чан ученикари гьамрар варидарикан ктитуру . Ягь’яйи , чан ученикарикан кьюриз дих дапІну , дурар Агъа Исайихьна гьамци гьерхуз гьаъру : « Гъюз ккайи Месигь Уву вуна , даршиш жарариз ккилигуча ? » Дурари , Исайихьна дуфну , кІуру : — Штуан апІру Ягь’яйи учу Увухьна гьерхуз гьаъна : « Гъюз ккайи Месигь Уву вуна , даршиш жарариз ккилигуча ? » Му вахтназ Исайи аьзарарикканна иццрушнариккан гизафдар ккадаъну , жинар кадаъну , аьхючІвеъ кур вуйидариз акв улупну айи . Гьаддиз Исайи дурариз жаваб вуди кІуру : — Душну Ягь’яйиз , учвуз гъяркъдар ва гъеерхьдар кидитай : кур вуйидариз рябкъюра , ликудар лицура , хамран уьзур кайидарин хам марцц шула , кар вуйидариз ебхьура , гъачІидар чІиви шула ва касибариз Ужувлан хабар рабгъура . Шли Уз’ина вуйи хъугъвал дубградарш , думу бахтавар ву . Ягь’яйи гьаъдар гъушхъан , Исайи Ягь’яйикан халкьдиз гьамци кІуру : — ИчІи чюлиз фтиз лигуз гъушнийчва ? МикІлу тІубччвурайи чІеъдиз лигуз гъушнийчвахъа ? Шлиз лигуз гъушунчва дина ? Багьа палтар али касдиз ? Хъа дамагънан палтар алахьрудар ва чпиз ккуниси яшамиш шлудар паччгьарин дараматариъ а . Шлиз лигуз гъушунчва учву ? Пайгъамбриз лигуз ? Ав , кІуразачвуз , пайгъамбартІан аьхюриз лигуз гъушунчва . Гьадму Ягь’яйикан ву гьамци дибикІнайиб : « Магьа , Яв улихьди Узу Йиз кас гьаъраза : дугъу Яв улихь Яв рякъ ккабалгиди » . КІуразачвуз : дишагьлийири бабкан гъахидаригъ Ягь’ятІан зурба кас гъядар ; хъа Аллагьдин Паччагьлугъдиъ айидарикан варитІан бицІир думутІан зурба ву . Дугъахъ хъпехъурайи вари халкьди ва налук гъюдюбхрударра кмиди , Ягь’яйин штуан апІувалиинди цІийи духьну , Аллагь гьякь вуйиб гардандиъ гъибису . Хъа фарисйирна къанунчйир , Аллагьдихьан чпиз вуйи ният гьясбикк дарапІри , Ягь’яйихь штуан гъахьундар . — Гьаму наслин адмийир шлихь тевза ва дурар шлиз ухшар ву ? — пну , гьерху Исайи . — Дурар , чиб-чпиз чІигъар апІури , раццариъ гьамци кІури деънайи бицІидариз ухшар ву : « Учу учвуз швутІрамар йивури гъахьунча , хъа учву ялхъвнаркьан гъапІундарчва ; учу учвуз ишлар апІури гъахьунча , хъа учву ишузкьан гъишундарчва » . Штуан апІру Ягь’я гъафну ва дугъу я уьл ипІури , ясана чяхир убхъури гъахьундар . Хъа учву : « Дугъаъ жин а » , кІурачва . Инсаниятдин Бай гъафну , Дугъу ипІуру ва убхъуру , ва дурари Дугъаз : « Лигай , магьа уьж ва пияниска , налукар гъюдюхрударинна гунагькрарин дуст » , кІурачва . Аькьюллувал вари аькьюллудари улупну ккун . Фарисйирикан сари Исайикан чан хулаз уьл ипІуз гъюб теклиф апІуру . Фарисейин хулаз гъушу Иса гъюн йивну дахъру . Хъа магьа , гьаму шагьриан вуйи сар гунагькар дишагьлийи , Думу фарисейин хулаъ гъюн йивну дахънайиб аьгъю дубхьну , лизи ругдин гажниъди аьтрин ниъ хъайи ягъсиб хуру ва , Исайин ликарихъ дийигъну ишури , Дугъан ликар нивгъарихъди кьяши апІури ва чан кушарихъди марцц апІури , Дугъан ликариз макар апІури , гьадму ягъ ктатури шулу . Му ляхин гъябкъиган , теклиф дапІну , Иса хулаз хъади гъафи фарисейи чав-чакди фикир апІуру : — Эгер Думу дугъриданра пайгъамбар вуйиш , Чак хилар катрайи дишагьли фуж вуш , Дугъаз аьгъю шлийи . Думу гунагькар даринхъа ! Фарисейихьинди илдицну , Исайи дугъаз гъапи : — Я Симон ! Увуз кІуру саб гаф айиз . Дугъу : « Йип , Мялим ! » — гъапи . Исайи кІуру : — Сар пул буржназ туврурихъ кьюр буржлу кас шулу . Дурарикан сар хьудварж динар-пул буржлу вуйи , тмунур — хьцІур . Хъа дурарихъ кьяляхъ тувуз пул хътарди хьпаз лигну , дугъу кьюриддизра буржар гьялал апІуру . Йип ари , гьадму жви гьадрарикан фунуриз артухъди ккун шул ? Симонди жаваб тувру : — Аьхю бурж кайириз вушул , пну , фикир апІураза . Исайи дугъаз : « Ари дюзди фагьум гъапІунва » кІуру . Хъа дишагьлийихьинди илдицну , Симондиз гъапи : — Гьаму дишагьли рякъюрануз ? Узу яв хулаз гъафунза , уву Узуз ликар жикІуз шид тувундарва ; хъа дугъу Йиз ликар чан нивгъариинди гъижикІнийиз , чан кушарихьди марцц гъапІнийиз . Уву Узуз мак гъапІундарва , хъа дугъу , Узу гъафихъантина Йиз ликариз сикин дарди макар апІура . Уву Йиз кІулкан ягъ ктатундарва , хъа дугъу Йиз ликарикан ягъ ктатну . Магьа гьаддиз кІуразавуз : чан гизаф ккун хьували дугъан аьхючІвеъ гунгьарилан хил алдабгъурайиб улупура . Хъа шлиз цІибди багъишламиш’вал тувруш , дугъан ккунивалра цІибтІан дар . Дишагьлийиз Исайи кІуру : — Яв гунгьарилан хил алдабгъна . Хъа дугъан багахь гъюн йивну дахънайидари чиб-чпикди пуз хъюгъю : — Му фуж ву гунгьариланра хил алдабгъуз ? Исайи , кІуруш , дишагьлийиз гъапи : — Яв хъугъували уву гъюрхну , архаин духьну гъарах . Дидхъантина Иса , шагьрариъна гъулариъ , Аллагьдин Паччагьлугъдикан Ужувлан хабар рабгъури , Чан йицІикьюр ученикарра хъади , лицури гъахьну . Дурарихъди жинарихьан гъюрхю ва уьзрар сагъ гъапІу бязи дишагьлийир : чаан ургуб жин удучІву Магдалайиан вуйи Мар’ям , Гьироддин мулкар идара апІурайи Хуздин хпир Югьанна , Сусанна , гьацира чпиз айи-адрубдиинди Дугъан гъайгъу зигурайи жара дишагьлийирра хъади гъахьну . АьхючІвеъ халкь уч гъашиган ва вари шагьрариан агьалйир Дугъахьна гъафиган , Исайи тахалусдиинди пуз хъюгъру : — Сар нежбер тум убзуз удучІвуру . Убзурайиган , гьацІар удрар рякъюхъ дахьру , малари ликариккан апІуру ва жакьвари удуру . Сакьюдар гъван ккайи ругдиин дахьру ва ктучІвиган ерццуру , гьаз гъапиш дурариз ламушин адарди гъабхьну . Сакьюдар удрар зазаригъ гъяхьру ва удрартІан зарбди ктучІву зазари дурар ккаъру . Хъа сакьюдар авадан ругдик кахьру , ктучІвиган дурари варжбан артухъ бегьер тувру . Гьамци дупну , Исайи гужал дихниинди гъапи : — Шлин ибариз ебхьураш , гъит ебхьри ! Ученикари Дугъхьан гьерхуз хъюгъну : — Му тахалусдин мяна фу ву ? Дугъу гъапи : — Учвуз Аллагьдин Паччагьлугъдин сирар аьгъю хьуб тувначвуз , хъа имбудариз му тахалусариътІан аьгъю хьуб тувнадар . Гьаци вуйиган , лигурашра , дурариз рябкъюрадар ва , ебхьурашра , дурари аннамиш апІурадар . Му тахалусдин мяна магьа : тумар — Аллагьдин гаф ву . Рякъ’ина тадахьдар — мурар , чпиз Аллагьдин гаф ебхьурайи , амма чпихьна хъасин иблис дуфну , дурар ебхьурайи гафнахъ хътругъри ва гьаци уьрхювал гъазанмиш дарибшри пну , дурарин кІваан иблисди гьадму гаф гъабхурайи касар ву . Хъа гъванариина ахьдар — мурар , Аллагьдин гаф гъеебхьиган , думу шадди кьабул апІрудар , хъа чпихъ мюгькам ччивар хътарди хьпаз лигну , бязи вахтари хъугърудар , хъа читин гъабшиган , хътругърудар ву . Хъа зазаригъ гъяхьдар — мурар Аллагьдин гафнахъ хъпехърудар , амма гъайгъушнари , девлетну ва гешт хъапІбу йисир дапІну , Аллагьдин гафнахьан гьудучІврудар ва , гьаддиз , бегьер дархрудар ву . Хъа авадан ругдиина ахьдар — мурар , Аллагьдин гаф гъеебхьиган , му чпин марцци кІваъ уьбхрудар ва сабур апІбиинди бегьер туврудар ву . Исайи хъанара давам апІуру : — Сарира , чирагъ кабхьну , дид’ин гъаб иливдар вая кроватьдикк ккивдар . Дугъу думу , хулаъ учІврайидариз акв шлуси , чан йишв’ин дивру . Фицики ашкар даршлу жиниб фукІара адар ва , мялум даршиди , арайиз ададабхъру гьич саб сир адар . Гьаци вуйиган , учву Узухъ дикъатниинди хъебехъай : шлиз аш , дугъаз хъана тувди ; хъа шлиз адарш , айибдихьна хьибдизуз кІурубра тадабгъиди . Исайихьна дадана чвйир гъюру ва дурар , халкь гизаф ади хьпаз лигну , Дугъахьна багахь хьуз даршули айи . Хъа Исайиз : « Яв дадана чвйир , Уву рякъюз ккунди , чІат дийигъна » , — кІури , хабар тувру . Дугъу дурариз жаваб вуди кІуру : — Йиз дадана чвйир , Аллагьдин гафнахъ хъпехърудар ва думу тамам апІрудар вуйиз . Сад йигъан Дугъу , Чан ученикарра хъади люткейиъ эъну , дурариз гъапи : — Гьюлин тмуну гъирагъдихъна сирнав апІидихьа . Дурар люткейиъди гъушу . Сирнав апІурайиган , Иса нивкІуз гъягъюру . Гьюл’ина гужал тІурфан утІубччвну , лепйири лютке ккапІуз хъюгъру , ва дурар хатІалу гьялнаъ ахьру . Дурар , Исайихьна дуфну , Думу нивкІ’ан хъиргну кІуру : — Мялим ! Мялим ! Батмиш шулахьу ! Хъа Дугъу , гъудужвну микІлаз ва штун лепйириз гъадагъа апІуру , ва дурар лал шулу , архаинвал абхъру . Гьадмуган Исайи дурариз гъапну : — Хъугъ’вал набшдичв ? Дурари , гучІ кабхъну ва мюгьтал духьну , чиб-чпиз кІури гъахьну : — Му фуж вуйкІан , микІаризра , штузра амур апІрур , ва дурар Мугъаз мютІюгъра шула ? Хъа дурари Галилей уьлкейин гъаншариъ айи Герасин юрдназ сирнав апІуру . Иса гъирагъдихъна ктучІвиган , Дугъахьна ухдихъанмина жинар кайи сар кас гъюру . Думу , учв шагьриан вушра , палтар алалахьди , хулаъ ваъ , хъа накьварин хьарар-дюрхъяригъ яшамиш шулайир вуйи . Жин гагь-гагьнак кубчІвруган , дугъан хилар-ликар зунжрарихьди ва гьялкьйирихьди йитІуйи , амма дерккуз даршули , дурар кьатІар апІуйи , жинди думу аьсси апІуйи , хъа чІурариз гьергуйи . Исайи чиркин рюгьназ , мугъ’ан удубчІв пну , амур апІуру . Иса гъяркъиган , дугъ’ан чІигъ утІубччвуру ва , Дугъан улихьна ккадакну , зарбди кІуру : — Яв узухъди фу вуяв , ВаритІанзаан Аллагьдин Бай Иса ? Миннат вуйиз , йиз зегьле мабхан !  Исайи дугъхьан гьерхру : — Ччвур фуж вуяв ? Дугъура : « Кьушум вуйиз » — кІуру , гьаз гъапиш дугъак гизаф жинар кучІвнади гъабхьну . Хъа жинари Исайикан чпи гурбагуриз гьадрауб тІалаб апІуру . Мушвхьан ярхла дарди дагъдик силарин аьхю лиж карабгънайи , ва жинари чпиз гьадрариъ учІвуз ихтияр тувуб тІалаб апІуру . Исайи дурариз ихтияр тувру . Адмийиан удучІву жинар силариъ учІвру , ва силарин лиж гъарзарилан гьюлиъ убсру ва ккабхъру . Му ляхин гъябкъю силарбнари , жаргъну душну , шагьриъ ва гъулариъ гьамдикан халкьдиз ктибту . Хъа му гьякьикьи гъабши ляхниз лигуз халкь Исайихьна гъюру . Жинар ктучІву кас Исайин ликарихъ деънади , палатра алди ва чан фикрихъ хъади гъяркъиган , дурарик гучІ кабхъру . Му аьламат гъябкъдари дурариз , жинар кайир фици сагъ гъахьнуш , ктибту . Хъа Герасин юрднан вари халкьди Исайикан чпихьан гьудучІвну гъягъювал ккун апІуру , фицики дурарик зурба гучІ кабхънайи . Исара , люткейиъ эъну , кьяляхъ хътаку . Чакан жинар ктучІву касди учвра гъадагъуб Исайикан тІалаб гъапІнийи . Амма Исайи думу гьамци дупну гьадауру : — Яв хулаз хъадакну , Аллагьди увуз фу гъапІнуш , кидибт . Дугъура душну , Исайи чакан гьапІнуш , шагьур вуйибси ктибтуру . Иса кьяляхъ хътакиган , халкьди думу тебрик апІуру , фицики вари Дугъаз ккилигурайи . Ва магьа жугьдарин мистан аьхюр вуйи Ягьир кІуру сар кас дуфну , Исайин ликарикк дахъну , Дугъаз чан хулаз гъюб тІалаб апІуру , гьаз гъапиш дугъахъ йикІру гьялнаъ айи йицІикьюд йисаъкьан айи риш хъайи . Иса дина гъягъру вахтна халкь , Дугълан илтІишну , кьяляхъди гъюри гъахьну . Му арайиъ , йицІикьюд йисан ифи хътадабтІрайи , духтрариз вари чан айи-адруб харж дапІну , сарихьанра сагъ апІуз дархьи сар дишагьлийи , кьялхъянди дуфну , Исайин палатдин гъирагъдик хил кубкІру ва дишлади дугъан ифи хътабтІуру . Хъа Исайи гьерхру : — Узук фуж куркІну ? Вари инкар шулайиган , Петри кІуру : — Я Мялим ! Халкьди уву кьялаъ тІаъна ва хъуржра . Хъа Исайи гъапи : — Фуж-вуш Узук куркІну , Уз’ан кьувват удубчІвуб гьисс гъапІунза . Дишагьлийиз чахьан гьитІикІуз даршлуб дябкъну , гукІунди багахь духьну , Исайин ликарикк ккархьну , чав Дугъак гьаз куркІнуш ва фици учв дишла сагъ гъахьнуш , вари халкьдин улихь мялум гъапІу . Исайи дишагьлийиз гъапи : — Йиз риш ! Яв хъугъували уву сагъ гъапІунву ; архаин духьну , гъарах . Исайи гьамци кІури имиди , жугьдарин мистан аьхюрин хул’ан дуфну , сар касди дугъаз кІуру : — Яв риш гъакІну , сарун Мялим инжик мапІан . Хъа Исайи , гьаму гафар деерхьну , дугъаз кІуру : — ГучІ мапІан , анжагъ хъугъ , яв риш ккадархьиди . Дурарин хулаз хъуркьган , Исайи Петризна , Югьандизна Якьубдиз ва гьацира шуран адашдизна дадайизтІан хулаъ учІвуз ихтияр тувундайи . Вари гъачІи шурахъ ишури ва ишлар апІури айи . Хъа Исайи дурариз гъапи : — Мишанай , думу дукІнадар , хъа даахна . Хъа халкь , думу дукІнайиб аьгъяди , Исайиин аьлхъюри гъахьну . Дугъу , кІуруш , вари хул’ан утІурккну , шуран хил дибисну , кІуру : — Я риш ! Гъудужв ! Ва шуран рюгь кьяляхъ хътабкуру , думу дишлади гъудужвуру . Исайи , шураз ипІруб тувай , кІуру . Шуран абйир-бабар мюгьтал шулу . Исайи му ляхникан шлизкІа даркІуб амур апІуру . Чан йицІикьюр ученикдиз дих дапІну , Исайи дурариз , вари жинарин зиин гьюкум ва уьзрар сагъ апІбан бадали , кьувват тувру . Дугъу дурар Аллагьдин Паччагьлугъдикан хабар рабгъуз ва иццрудар сагъ апІуз гьаъру . Исайи дурариз кІуру : « Рякъюз фукІа магъадабгъанай : я чамах , я тавра , я уьл , я пул , ва кьюб жар палатра хьади дарибшри . Фуну хулаъ учІвишра , гьадушваъ дергай ва гьадлин рякъюъ учІвай . Хъа эгер учву наанкІа кьабул дарапІиш , думу шагьриан удучІвруган , ичв ликарик кайи бишируг гьадрарихьинди кадабхьай . Гъит му дурариз чпиин улубкьрубдин улихьмиди дебккрайи лишан ибшри » . Аллагьдин Паччагьлугъдикан Ужувлан хабар рабгъури ва аьзарлуйир сагъ апІури , дурар гъулариъ лицуз рякъюъ учІву . Исайи апІурайи гьаму вари ляхнарикан гьякимдар Гьироддиз ебхьуру . Думу мюгьтал шули гъахьну , гьаз гъапиш садари му гъачІихъан чІиви гъаши Ягь’я ву кІури , тмундари , Ил’яс пайгъамбар гъафну кІури , имбударира дегьзаманйирин пайгъамбрарикан сар чІиви гъахьну кІури , аваза ипнийи . Хъа Гьиродди кІури гъахьну : — Ягь’яйин кІул узу алдабтІунза , хъа узуз Мугъкан гьамкьан ебхьурайи му Кас фуж вуйкІан ? Гьаддиз Гьиродди Иса рякъюз чарйир зигурайи . Хъадакну гъафи вакилари , чпи фу гъапІнуш , Исайиз ктибтуру . Хъасин Иса , вакиларра гъадагъну , Вифсайда кІуру шагьриз гъягъюру . Амма мидкан хабар гъабхьи халкь Исайин кьяляхъ хъахъру . Дугъура , кьабул дапІну , дурариз Аллагьдин Паччагьлугъдикан сюгьбат гъабхуру , хъа сагъ духьну ккунидар уьзрарихьан марцц апІуру . Йигъ хябяхъ хьуз хъюбгъю . ЙицІикьюриддира Исайин багахьна дуфну , кІуру : — Халкь деет , гъит багахь хьайи гъулариъ ва ятгъариъ йишв адапІри ва ипІруб абгри , гьаз гъапиш ухьу фукІа адрушваъ ахьа . Исайи : « Дурариз ипІруб учву тувай » , — кІуру . Ученикарира : « Учухь хьуб уьлна кьюб балугътІан хьадарчухь , гьамус учу , душну , му халкьдиз ипІруб гъадабгъну ккундинхъа ? » — кІуру . Дурар хьуд агъзур касдихьнакьан вуйи . Исайи дурариз : « Дурар дестйириъ хьу-хьуцІуркьан ади дитай » , — гъапи . Ученикари гьаци дапІну дурар дитру . Исайи , хьуб уьлна кьюб балугъ гъадагъну , завузди дилигну , Аллагьдин ужувлакк ккахьри , дупну , гьудутІну , ученикарихьна халкьдиз пай апІуз тувру . Вари халкьди ипІуру , тухъ шулу ва хъиригъу кьацІари йицІикьюб тавра ацІру . Сабан , Чан ученикарра хъади , саб халват йишваъ ккарагурайиган , Исайи дурарихьан гьерхру : — Халкьди , Узу фуж ву пну , гьисаб апІура ? Дурари жаваб вуди кІуру : — Садари Уву штуан апІру Ягь’я , тмундари Ил’яс , шубурпидари кюгьне пайгъамбрарикан сар чІиви гъахьну кІури , гьисаб апІура . Исайи дурарихьан хъана гьерхру : — Хъа учву , Узу фуж ву кІури , гьисаб апІурачва ? Петри жаваб тувру : — Аллагьдин Месигь ву кІури . Хъа Дугъу , мидкан гьич саризра дарпуб ижмишнаан гъадагъа дапІну , хъа давам апІуру : — Инсаниятдин Бал’ин гизаф аьзабар улукьиди , аьхюдари , маллйири ва къанунчйири Думу нигь апІиди ва йикІиди , хъа шубудпи йигъан чІиви хьиди . Вардарихьинди илдицну , Исайи кІуру : — Шлиз Узухъди гъягъюз ккундуш , думу чан тямягьяр дирчну , гьар йигъандин хач гъадабгъну Узухъди гъюри . Фицики , шлиз чан уьмур уьбхюз ккундуш , дугъан думу дубгди , хъа шли чан уьмур Узу бадали пуч гъапІиш , дугъу думу уьбхиди . Чав учв пуч , ясана чав чаз зарар гъапІхъантина , вари дюн’я чаз гъабшишра , инсандиз фу хайир ахъа ? Шли Узхьан ва Йиз гафарихьан нач гъапІиш , Адашдин , Чан ва марцци малайикарин гьяйбатлувалиъди гъафиган , дугъхьан Инсаниятдин Балира нач апІиди . Гьякьди кІуразачвуз : мушв’ин дийигънайидарикан сакьюдариз , чпин аьжал хъубкьайиз , Аллагьдин Паччагьлугъ рябкъиди . Гьаму гафар дупну миржид йигъланси Иса Петр , Югьан ва Якьуб хъади дагъдиина ккарагуз удучІвуру . Ккарагурайиган , Исайин машнан рябкъювал дигиш шулу ва Дугъан палтарра лизи шулу , вацІрацІар апІури , нур туври шулу . Ва магьа , Дугъахъди кьюр жвуву сюгьбат апІура : мурар Муса ва Ил’яс вуйи . Гьяйбатлу аднаъди дуфнайидари , Ерусалимдиъ улубкьру Исайин аьжаликан улхури айи . Петрна дугъахъ хъайидар му арайиъ нивкІуз душнайи , хъа нивкІ’ан хъиргиган , дурариз Исайин гьяйбатлувал ва Дугъан багахь хьайи гьадму кьюр кас рякъюру . Дурар Исайихьан гьудучІвурайиган , Петри , чав фу кІурашра аьгъдарди , Исайиз кІуру : — Я Мялим ! Учуз мушвахь ужуди вучуз ! Гъач учу шубуб паж апІуча : саб Увуз , саб Мусайиз ва саб Ил’ясдиз ( Петриз , чав фу кІураш , аьгъдайи ) . Дугъу гьаци кІурайи вахтна , диф арайиз гъюру ва дурар ккаъру . Дурар дифру ккаъган , ученикарик гучІ кабхъру . Хъа дифрагъян сес шулу : — Му Йиз кадагънайи Бай вуйиз , Гьамгъахъ хъебехъай ! Му сеснахъан , Иса сарди гъузру . Ученикар гьадму йигъари чпиз гъябкъюбдикан саризра чІалкьан дарпиди гъузнийи . Хъайигъан дурар дагъдилан улдучІвган , Иса гизаф халкьди къаршуламиш апІуру . Сабпну халкьдин арайигъян сари гьарай гъапІну : — Мялим ! Миннат вуйиз Увуз , дуфну йиз бализ лига , узухъ хъайир думу сар вуйиз ! Жинди думу чІюркьюри шулу , хъа сабпну чІигъар утІурччвуру ва чІиргуру , ушвниан каф утІубччвуру , хъасин , бегьемди аьзабар тувбалан кьяляхъ , цІиб яваш шулу . Узу Яв ученикарикан думу ктІубккуб тІалаб гъапІнийза , хъа дурарихьан гъабхьундар . Исайи жаваб тувру : — Агь хътругъру ва аьрбатан дубхьнайи насил ! Узу филадиз учвухъди хьиди ва учву аьх апІури гъузди ! Хъади гъач мина яв бай . Исайихьна гъюрайиган , бай жинди ккитІикІуру ва чІиргуру . Исайи чиркин рюгьназ буйругъ тувру ва жигьил , сагъ дапІну , чан адашдихьна тувру . Вари Аллагьдин кьудратниин мюгьтал шуйи . Исайи гъапІкьандариин вари мюгьталди имиди , Дугъу Чан ученикариз кІуру : — Гьаму гафар ужуди ичв кІваин гъитай : Инсаниятдин Бай багарихьди инсанарин хилиз тувди . Амма дурар му гафарин гъаври ахъундар ва дурарин мяна ученикарихьан гьебкнади гъабхьну , гьаддиз дурари думу аннамиш гъапІундайи . Хъа мидкан Исайихьан гьерхуз дурариз гучІуйи . Хъасин ученикарин арайиъ , дурарикан аьхюр фуж вуйкІан кІури , гьюжат абхъру . Исайи , дурарин юкІвариъ айиб аьгъяди , сар бицІир гъадагъну , думу Чан улихь дерккру , ва ученикариз Дугъу гьамци кІуру : — Шли му бицІир Йиз ччвурнахъ кьабул гъапІиш , гьадгъу Узу кьабул апІура . Хъа шли Узу кьабул гъапІиш , гьадгъу Узу Гьаур кьабул апІура , фицики учвкан вартІан цІиб вуйир фуж вуш , гьадму зурба ву . Гьадмуган Югьанди гьерхру : — Мялим ! Учуз Яв ччвурнахъан жинар ктаурайи сар кас гъяркъюнчуз ва дугъаз гъадагъа гъапІунча , гьаз гъапиш думу ухьухъди лицури шлур дар . Исайи дугъаз кІуру : — Гъадагъа мапІанай , фицики фуж учвуз къаршу дарш , думу учвхъанди ву . Иса жиларилан аьршариз гъадагъру йигъар багахь гъахьиган , Дугъаз Ерусалимдиз гъягъюз ккун шулу . Ва Дугъу Чан улихьди чархачйир гьаъру . Дурарра душну , Думу гъюбаз гьязурвал апІбан бадали , Самария уьлкейиъ айи саб гъулаъ учІвру . Амма душваъ Иса кьабул гъапІундайи , гьаз гъапиш дурариз Думу Ерусалимдиз гъягъюрайир вуйиб аьгъю гъабхьнийи . Му ляхин дябкъну , Дугъан ученикар вуйи Якьубдина Югьанди кІуру : — Я Агъа ! Учу , завариан цІа убгъ , дупну , диди дурар тІанкь дапІну ккундунуз ? Хъа Дугъу , дурарихьинди илдицну , гъадагъа апІуру . Хъасин дурар саб жара шагьриз гъягъюру . Дурар рякъюъ айиган сари Исайиз : — Уву наана гъушишра , узу Увухъди гъидиза , — кІуру . Исайи дугъаз гъапи : — Сулариз — мугъарйир , завун ничхрариз мукьар а , хъа Инсаниятдин Бализ кІул дивну дахъру йишв адар . Хъа сар жарариз Исайи : « Узухъди гъач ! » — кІуру . Хъа дугъу : « Агъа ! Узухьди сифте , душну , дукІнайи йиз адаш кивуз гъит » , — кІуру . Хъа Исайи дугъаз гъапи : — Гъит дийихнайидари чпин гъийихдар киври , хъа уву душну Аллагьдин Паччагьлугъдикан Ужувлан хабар рабгъ . Хъана сари гъапи : — Узура Увухъди гъягъидиза , Агъа , амма сифте , душну , йиз хуландариз баркаллагь пуз гъит . Исайи дугъазра гьамци гъапи : — Дурциин чан хил иливхъан , кьяляхъинди илдицру кас Аллагьдин Паччагьлугъдиз ярамиш дар . Мидхъан Исайи ургцІурна кьюр жара ученикарра ктагъну ва кью-кьюрди , Чан улихьди , Учв гъягъюз ккайи гьарсаб шагьриз вая гъулаз гьаъру . Дурариз гьамци кІуру : — Иган гизаф а , хъа убгрудар цІиб ; гьаддиз игнин Агъайиз , Чан игниз убгрудар гьаъ кІури , ккарагай . Гъарахай ! Узу учву жанавраригъна агълижарси гьаъразачву . Жвувахьди я пул , я тавра , я шаламар магъадагъанай ва саризра рякъюъ салам мутуванай . Фуну хулаъ учІвишра , сифте : « Му хулаз мясляаьт ибшри ! » йипай . Ва эгер гьадму хулаъ мясляаьтчи кас аш , дугъаз учвухъди мясляаьт хьибди , хъа нагагь адарш , мясляаьт учвухьна кьяляхъ гъибди . Дергу хулаъ гъузай , дурариз айибдикан ипІинай-убхъай , фицики лихруриз чан гьякъи лайикь ву . Хул’ан хулаз удучІвури махьанай . Фунуб вушра шагьриз гъафиш ва учву кьабул гъапІиш , учвуз гьивуб ипІинай . Душваъ айи аьзарлуйир сагъ апІинай ва дурариз : « Учвухьна Аллагьдин Паччагьлугъ багахь дубхьна » , йипай . Эгерки саб шагьриз дуфну , учву кьабул дарапІиш , кючейиз удучІвну йипай : « Ичв шагьриъ учук кабсу биширугра ичв ликариина ктІубччвурача , хъа аьгъю йибхьайки , учвухьна Аллагьдин Паччагьлугъ багахь дубхьна » . Узу учвуз кІуразаки , гъиямат йигъан Содомдиз гьадму шагьризтІан ужу хьибди . Гьял пис хьибдияв , Хоразин ! Гьял пис хьибдияв , Вифсайда ! Учвуз Узу улупу гьяйбатар Тириз ва Сайдайиз гъяркънийиш , дурарин агьалйири ухдитІан , чпихъ яснан палтар ва кІул’ин рюкъ алди деъну , тахсрар чпин гардандиъ дисидийи . Гьаци вушра , суд апІруган , учвузтІан Тиризна Сайдайиз рягьятди хьибди . Хъа увура , Кафернагьум , аьршаризкьан за хьибдиза кІурайна ? Ваъ , гурбагуриъ абхъдиву ! Учвухъ хъпехъурайир Узухъ хъпехъура , ва учвхьан маш гьадабгъурайири Узхьан маш гьадабгъура . Хъа Узхьан маш гьадабгъурайири Узу му дюн’яйиз Гьаурихьан маш гьадабгъура . Исайи гьаънайи ургцІурна кьюр ученикди , шадди кьяляхъ хъадакну , кІуру : — Агъа ! Яв ччвурнахъди учуз жинарра кимиди мютІюгъ шуйи . Исайи дурариз гъапи : — Узуз зав’ан кьюркьлин цІаси абхъу иблис гъябкъюнзуз . БитІариин , аькьрабариин ва вари душманвалин кьувватариин алархьуз Узу гьюкум тувразачвуз ва учвуз фтикІа зарар тувидар . Аммаки жинар учвуз мютІюгъ шула кІури , мид’ин шад махьанай ; хъа гьаддиин шад йихьайки , ичв ччвурар сарун аьршарик дидикІна . Гьадму сяаьтна Иса Аллагьдин Рюгьналан шадвали ацІру ва кІуру : — Адаш , заваринна жиларин Агъа ! Аьяндрарихьанна аькьюллударихьан гьитІибкІнайиб бицІи касариз ачухъ апІбаз Увуз чухсагъул ! Ав , Адаш , Увуз думу Яв ужувлан ният гьаци дубхьну ккундувуз . Йиз Адашди вари тувунзуз . Бай фуж вуш , АдашдизтІан гъайри саризра аьгъдар , Адаш фуж вуш , БализтІан гъайри саризра аьгъдар . Ва Бали Адаш шлиз ачмиш гъапІиш , гьадгъаз аьгъю хьибди . Анжагъ ученикариз вуди , Исайи дурарихьинди илдицну кІуру : — Учвуз рябкъюрайиб рябкъюрайи улар хушбахтаврар ву ! Фицики кІуразачвуз : гизаф пайгъамбраризна паччгьариз учвуз рябкъюрайиб рябкъюз ккундийи , хъа гъябкъюндар , учвуз ебхьурайиб ебхьуз ккундийи , хъа гъеебхьундар . Магьа сар къанунчийи гъудужвну , Иса ахтармиш апІури , гьерхру : — Мялим ! КкудудубкІру уьмур рубкьуз узу гьапІну ккунду ? Исайи дугъхьан гьерхру : — Къанундиъ фу дибикІна ? Дидиъ фу урхури шулва ? Дугъу гъапи : — Яв Агъа Аллагь , вари юкІв хъипну , вари рюгьнаан , вари кьувватнаан , вари фагьмиан ккун апІин ва яв багахь хьайир жвуваз жвувси ккун апІин . Исайи дугъаз кІуру : — Дюзди жаваб тувунва ; гьаци апІин ва яшамиш хьидива . Хъа дугъу , учв дюз алауз ккунди , Исайиз кІуру : — Хъа йиз багахь хьайир фуж ву ? Мидиз Исайи гъапи : — Сар кас Ерусалимдиан Ерихондиз гъягъюри гъахьну ва , гъачгъарин хилиъ ахъру , дурар , дугъан палтар илдитну , думу дурччвну , йикІру гьялнаъ итну , гьудучІвну гъягъюру . Чан ляхин ади , гьадму рякъюъди сар малла гъягъюри гъахьну ва , гьадму кас гъяркънушра , гьудучІвну гъушну . Гьаци Левитра , гьадушвхьантина , дидригъди , гьудучІвну гъягъюру . Самария уьлкейиан вуйи сар кас , гьадлинтина даждиинди гъягъюрайир , дугъ’ин алахъуру ва , дугъаз думу дяркъну , дугъан язухъ шулу . Хъасин багахьна дуфну , ччимна чяхир улубзури , дугъан зийнар илитІну , чан даждиин илитну , хялар дергрушваз духну , дугъан гъайгъу гъизигну . Хъайигъан гъягъюрайири , хялар дергрушван эйсийихьна кьюб динар пул тувну , дугъаз кІуру : « Мугъан гъайгъу зиг , хъа пул артухъди харж гъабхьиш , хъадакну гъюрури туварзаяв » . Гьаму шубур касдикан гъачгъарин хилиъ ахъуриз вартІан багахь гъашир фуж ву кІури , фикир апІурава ? Къанунчийи : — Гьелбетда , дугъаз уж’вал гъапІур , — гъапи . Исайи : — Гъарах ва увура гьаци апІури йихь , — кІуру . Сабан Чан ученикарихъди рякъюъ айи Иса саб гъулаз гъюру ; мушваъ сар Марфа кІуру дишагьлийи Думу чан хулаъ кьабул апІуру . Дугъаз Мар’ям кІуру чи айи ; думу , Исайин ликарихъ деъну , Дугъан гафарихъ хъпехъури гъахьну . Марфайи , ужуб хураг апІбан гъайгъушнаъ ади , Исайин багахьна дуфну гъапи : — Я Агъа ! Йиз чуччу узу сарди гъитну Увуз вижна ктарнуз ? Узуз кюмек апІин йипа дугъаз . Исайи дугъаз жаваб вуди гъапи : — Гьей Марфа , Марфа ! Уву гизаф ляхнарин гъайгъушнаъ ади гъяжяргъюрава . Хъа лазим вуйиб анжагъ саб ву . Хъа Мар’ямди сарихьанра тадабгъуз даршлу ужувлан пай кадабгъна . Сабан Иса саб йишваъ ккарагурайи . Ккарагбахъан , Дугъан ученикарикан сари Дугъаз гъапну : — Агъа ! Ягь’яйи чан ученикариз ккарагуз фици улупнуш , учузра ккарагуз улупа . Дугъу дурариз гъапи : — Ккарагруган , йипай : Я ич Адаш ! Яв ччвур гирами ибшри ; Яв Паччагьлугъ улубкьри ; Гьарсаб йигъаз учуз лазим вуйи уьл ча ; Ич гунгьариланра хил алдабгъ , учура гьарсар учуз буржлурилан хил алдабгъури шулча ; хъа учу тямягьариъ мааан . Хъана Исайи дурариз кІуру : — Пухьаки , учвкан сари , чаз дуст ади , гьацІишваринган дугъахьна дуфну , дугъаз кІуру : « Я дуст ! Узуз шубуб уьл буржназ ча , рякъюъ айи йиз сар дуст хулаз дуфнайиз , ва узуз дугъаз гьивуз ужуб фукІа адарзуз » . Хъа дугъу хулан айтІан увуз жаваб тувди : « Узу бизар мапІан , раккнар сарун хъяркьназа ва йиз баярра узухъди ахникк дахьна ; узхьан гъудужвну , увуз уьлер тувуз шулдарзухьан » . Хъана кІарзачвуз , дугъу увуз ичв дуствалин гьюрматнаан уьл тутрувишра , хъа эгер чахъан уву тувайизкьан хътадакруб аьгъю гъабхьиш , гъудужвну , ккун гъапІу кьадар уьлер тувдивуз . Узу кІуразачвуз : ча йипай — тувдичвуз ; абгай — бихъидичвуз ; раккник кучай — абццдичвуз . Гьарсар ча кІурайириз тувди ; абгурайириз бихъиди ; кучрайириз абццди . Уву фицир адаш вува , бали балугъ ча гъапиган , дугъаз балугъин ерина битІ туврур ? Ясана , мурта ча гъапиган , дугъаз аькьраб туврур ? Гьаци вуйиган , учву пис адмийир вушра , ичв веледариз ужуб тувуз удукьруган , аьршариин али Адашдихьан , хъанара ужуди , Чахьан ча кІурудариз Аллагьдин Рюгь тувуз хьибди . Саб ражари Исайи чІал дибиснайирикан жин ктапІу ва думу улхуз хъюгъю , халкьра мид’ин мюгьтал гъахьи . Дурарикан бязидари кІури гъахьну : — Дугъу жинар жинарин аьхюр Велзевулин кьувватниинди ктаура . Хъа тмундари , Иса ахтармиш апІури , Дугъкан аьршариан саб аьламатнан лишан ккун апІури гъахьну . Хъа Дугъу , дурарин ниятар аьгъяди , кІуру : — Чан айитІ душманвал ади , пай гъабши гьарсаб паччагьлугъ ичІи шул ва душманвал ади жара гъабши хизанра ккадабхъур . Эгерки иблисра чан айитІ чахъди дявдиъ гъабшиш , дидин паччагьлугъ фици сагъди гъубздихъа ? Хъа учву , Узу Велзевулин кьувватну жинар ктаура , кІурачва . Эгер Узу Велзевулин кьувватну жинар ктаураш , хъа ичв терефкрари дурар шлин кьувватну ктаура ? Гьаддиз дурар учвуз диванчйир ишри . Эгерки Узу жинар Аллагьдихьан гъюрайи кьувватну ктаураш , икибаштІан , учвуз Аллагьдин Паччагьлугъ хъубкьна . Кьувватлури , хилиъ яракь ади , чан хал уьбхюрайиган , дугъан мутмуйиз хатІавал адар . Хъа дугъ’ина думутІанра гужлир алархьиган ва дугъ’ин гъалиб гъашиган , гьадмуган дугъан , учв уьрхюрза кІури миж кайи вари яракьра чаз гъадабгъиди ва тадабгъубра пай апІиди . Фуж Узухъди дарш , гьадму Узуз къаршу ву ва , шли Узухъди уч апІурадарш , гьадгъу зяя апІура . Чиркин рюгь , инсандиан удубчІвиган , шид адрушвариъ либцури , чаз архайинвал абгури шулу , дибрихъиган , кІуру : « Узу утІубкку йиз хулаз хътабкидиза » . Хътабкубдиз хал ичІибкнади ва марцц дапІнади рябкъюру . Гьадмуган диди , дубшну , хъана ургубсан жин хуру , дурар дугъаъ учІвну яшамиш шулу , ва думу касдиз улихьдитІан гьамус артухъ пис шулу . Исайи гьамци кІурайиган , сар дишагьлийи халкьдигъян яманди Дугъаз кІуру : — Уву дюн’яйиз гъахи ва аьхю гъапІу дишагьли хушбахтавар ву ! Хъа Исайи дугъаз кІуру : — Аллагьдин гаф ебхьурайидар ва тамам апІрудар хъана артухъ хушбахтаврар ву ! Хъа халкь гизаф уч гъашиган , Исайи пуз хъюгъру : — Му хътругъру насил ву ; дурар заварин аьламатариз ккилигура , хъа Юнусдин аьламатналан гъайри дурариз жара аьламат рябкъидар . Юнус Ниневияйин агьалйириз фици аьламат вуди гъахьнуш , гьаци Инсаниятдин Байра му наслиз аьламат вуди хьиди . Гъиямат йигъан суд апІру вахтна кьиблайин паччагь-ханум гьамусдин адмийириз къаршу гъудужвну , дурар тахсиркар апІиди , фицики думу дюн’яйин тму кІулиан Сулеймандин фагьумлувалихъ хъпехъуз гъафнийи ; хъа магьа мушвахь СулеймантІан зурба Вуйир хьа . Гъиямат йигъан Ниневияйин агьалйир му наслин адмийирин дивандиз дуфну , дурарин тахсрар ачухъ апІиди , фицики Юнусди улупу аьгъювалариинди дурари чпин гунгьар гардандиъ гъидисну . Хъа магьа мушвахь ЮнустІан аьхюр Вуйир хьа ! Сарира , чирагъ кабхьну , жини йишвахь дивдар , я дид’ин гъаб иливдар , хъа , хулаъ учІврайидариз акв шлуси , чан йишв’ин дивру . Бедендин чирагъ ул ву , гьаци вуйиган , эгер яв ул марцциди вуш , яв вари беденра акуди хьибди . Хъа эгер яв ул чІуруб вуш , яв беденра мучІуб хьибди . Гьаци вуйиган , лиг гьа : увуъ айи акв мучІушин вуди дарибшри ! Эгер яв беден вари акуб вуш ва дидик сабкьан мучІу пай ктарш , вари гьаци аку хьибдики , хиял апІин , чирагъди уву чан нурниинди аку дапІна . Исайи гьаци кІурайиган , сар фарисейи Дугъаз чан хулаз лисундин хураг ипІуз теклиф апІуру . Иса , дугъахьна дуфну , гъюн йивну , дахъру . Фарисей , Исайи , уьл ипІайиз , чан хилар дижрикІиган , мюгьтал шулу . Агъайи дугъаз кІуру : — Учву , фарисйири , ичв рюкьчарин чІатан тереф марцц апІури шулчва , хъа ичв айитІишв угъраш’валихьдина аьмалдарвалихьди абцІну шуличв . Эй фагьумсузар ! ЧІатан тереф яратмиш ГъапІури айитІишвра яратмиш гъапІундаринхъа ? Ужуб гьадму вуки , учвуз айибдикан садакьа тувай , гьадмуган ичв вари ляхнар марццидар хьиди . Ичв пис гьял хьибди , фарисйир , фицики учву шюшеукІарилан , кІашнишарилан ва миди вуйи мейвйирилан йицІубдик саб пай туврачва , хъа гьякьлувалин ва Аллагьдин масанвалин гъайгъушнаъ адарчва . Учву гьамунубси , тмунубра дапІну ккунду . Ичв пис гьял хьибди , фарисйир , фицики учву жугьдарин мистариъ гьюрматлу йишвар дисуз ва мажлисариъ жвуван тярифар ерхьуз ккунидар вучва . Ичв пис гьял хьибди , фицики учву , чпин зиълан инсанар лицури ва мидкан чпиз хабар адру , жиликк ккайи накьварсдар вучва . Мидиз жаваб вуди къанунчйирикан сари Дугъаз гъапи : — Мялим ! Гьамци кІури , уву учузра гиран ктапІурава . Хъа Исайи кІуру : — Учвухъра , къанунчйир , бала хъабхъди , фицики инсанариин гъахуз даршлу гъагъар илирчурачва , хъа дурар гъахбан бадали , учву ичв саб тІубкьан кучрадарчва . Пис гьял хьибди ичв , фицики учву , ичв абйири гъийиху пайгъамбрариз гюмбтар диврачва . Гьамдиинди ичв абйири гъапІу чІуру ляхнарин гьякьнаан шагьидвал апІурачва ва дурарихъди рази шулачва , фицики гьадрари пайгъамбрар гъийихну . Хъа учву дурариз гюмбтар диврачва . Гьаддиз Аллагьдин аьяндарвалиинди гьамци кІура : « Дурарихьна пайгъамбрарна вакилар гьаъдиза , хъа дурарикан садар йивну йихиди , хъа тмундар утІурккиди » . Ва гьаму насликан дюн’я яратмиш гъапІхъамина гъийиху вари пайгъамбрарин удубзу ифи кадабгъри . Авелин ифдилан гъадабгъну , Аллагьдин хулаъ айи гъурбан гъапІдар урккру йишванна Гирами йишван арайиъ удубзу , Закар’яйин ифдиина гъяйизкьан , кадабгъри . Ав , кІуразачвуз , гьаму насликан ктабгъиди . Пис гьял хьибди ичв , къанунчйир , фицики учву аьгъюваларин ачар бисуз дибисначва , амма я учву учІвундарчва , ясана учІврудар гъитрадарчва . Иса гьудучІвурайиган , къанунчйирна фарисйир Исайиз , хъючІюркьну , багахь шуз хъюгъру . Дугъкан чпин аьхючІвеъ суалариз жаваб тувуб ккун апІури , дурариз , Исайи туву жавабариъ Дугъак тахсир кипуз шлу гафар агуз ният ади гъабхьну . Му арайиъ , агъзрариинди халкь уч духьну , сари-сар хъуржуз хъюгъиган , Исайи сифте Чан ученикариз кІуру : — Ихтият йихьай фарисйирин дунихьан . Думу кьюб маш гъяйивал ву . Учв ачухъ даршлу гьич саб гьитІибкІуб адар ва ашкар даршлу гьич саб жиниб адар . Гьаддиз учву мучІушнаъ гъапиб аквнахь ебхьиди ва хулан айитІ ибахъна гъапиб гъваълан атІабгну пиди . Учвуз , Йиз дустариз , кІураза : беден йибкІрударихьан гучІ мапІанай , фицики дурарихьан сарун артухъ фукІа апІуз шулдар . Хъа шлихьан гучІ дапІну ккундуш , кІурзачвуз : гъачІиган , жегьеннемдиъ Итрурихьан гучІ апІинай . Ав , кІуразачвузки , Гьадгъухьан гучІ апІури йихьай . Кьюб кепкихъ хьуб гъуланжакьв масу тувдаринхъа ? Гьадрарикан сабкьан Аллагьди кІваълан гьаънадар . Ичв кІул’ин али чІарарра кмиди Дугъу гьисаб дапІна . Гьаци вуйиган , гучІ мапІанай : гизаф гъуланжакьвартІан учву заан вучва . КІуразачвузки , адмйирин улихь Узу кьабул гъапІу гьарсар кас Инсаниятдин Бали Аллагьдин малайикарин улихь кьабул апІиди . Хъа шли адмйирин улихь Узу кьабул дарапІиш , думу Аллагьдин малайикарин улихь кьабул апІидарза . Инсаниятдин Бализ къаршу гаф гъапиш , дугълан хил алдабгъиди , хъа шли Аллагьдин Рюгьнакан чІуру гаф гъапиш , дугълан хил алдабгъидар . Хъа учву мистариз гьякимаринна гьюкумдрарин улихьна хъади гъахи вахтна , фици ва фициб жаваб тувруш , вая фу кІуруш , дидин гъайгъушнаъ махьанай . Аллагьдин Рюгьну , учву фу дупну ккундуш , учвуз гьадму гьялатнаъ аьгъю апІиди . Халкьдин кьялгъян сари Дугъаз гъапи : — Я Мялим ! Йиз чвуччвуз , адашдилан учуз гъурубкьу ирс узухъди пай апІин , йипа . Исайи гьадму касдиз гъапи : — Ичв диван апІуз вая пай апІуз Узу шли дерккну ? Мидихъди сабси Дугъу дурариз гъапи : — Лигай гьа , тямягькрар махьанай , фицики инсандин уьмур дугъан девлетналан асиллу дар . Хъа Исайи дурариз тахалус ктибтуру : — Сар девлетлу касдин хутІлиъ ужуб бегьер битмиш дубхьнади шулу . Дугъу чав-чакди гьамци фикир апІуру : « Узу гьапІру ? Узуз йиз ризкьар ахьрушв адарзуз , аьхир . Гьамци апІидиза : йиз амбарханйир дарагъну , аьхюдар дивдиза ва гьадина вари йиз рузи ва вари йиз девлет уч апІидиза . Хъа йиз кІваз пидиза : эй йиз юкІв , увуз гизаф йисариз аьхючІвеъ девлет уч дапІназа : архаин йибхь , ипІин , убхъ , шад йибхь » . Хъа Аллагьди дугъаз кІуру : « Эй ахмакь ! Ахъли яв юкІв увхьан гъадабгъиди : уву гьязур гъапІуб шлиз ккабхъдийкІан ? » Шли чаз девлетар уч апІураш , гьадгъаз гьаци хьибди . Думу Аллагьдин улихь девлетлу шулдар . Чан ученикариз Исайи гъапи : — Гьаддиз учвуз кІуразаки , ичв гъян бадали фу ипІуруш ва ичв жан бадали фу алабхьуруш , гьаддин гъайгъушнаъ махьанай . Фицики гъян хурагтІан , хъа жан палаттІан заан ву . Къяркърариз лигай : дурари я убзури , я ккадабцІури шулдар , дурариз я хулар , я амбарханйир адар . Аллагьди дурариз ипІруб тувра . Хъа учву ничхрартІан хайлин артухъ дарнучвахъа ? Учвкан сарихьанра , жвуван гъайгъу зигури , гьич саб хъуршлииндикьана жан ягъал апІуз шулин ? Гьаци вуйиган , эгер учвхьан лап цІиб вуйибра апІуз удукьурдаш , имбунубдин гьякьнаан фу гъайгъу зигидичвахъа ? Лизи кюкйир фици аьхю шулаш , лигай : дурари я зегьмет зигурадар , я парча убхурадар . Хъа , кІуразачвуз , Сулейман паччагьди чан лап ад айи вахтнара дурарихъ гьарсабдихъ хъайисдар палтар алахьури гъахьундар . Эгер гъи чюлиъ ади , закур цІигъ убгурайи укІ Аллагьди гьаци уччвуди балгурайиган , Дугъу учв’ин дицитІан уччвуди палат алабхьидаринхъа , цІибтІан хътругърудар ! Гьаци вуйиган , учву ипІрубдихъна убхърубдихъ милицанай ва инжик махьанай . Гьаз гъапиш вари гьамрар му дюн’яйин аллагьсузари агури шулу ; хъа ичв Адашдиз учвузра дурар лазим вуйиб аьгъя . Аллагьдин Паччагьлугъ абгури йихьай . Гьаци гъапІиш , имбуб вари Дугъу тувдичвуз . ГучІ мапІанай , бицІи лиж ! Фицики ичв Адашди учвуз Чан Паччагьлугъ тувуз ужуб кьаст дапІна . Ичв мулкар масу туври , садакьади пай апІинай . Жвуваз аьршариъ угъри удручІвру , йирси даршлу ужагъ , камк ктрабхьру ва хътІатІабццру хазна гьязур апІинай . Фицики , ичв девлет наан аш , ичв юкІвра гьадушваъ хьибди . Гьарсабдиз гьязур вуди йихьай : юкь’ан чІулар идитІну ишри ва чирагъар кархьну ишри . Агъа сумчриан дуфну , хъумп гъапІубси , дугъаз раккнар арццуз ккилигурайи гъуллугъчйириз ухшар хьидичва . Агъайиз , хулаз хътакиган , даахнадарди гъяркъю лукІар хушбахтаврар ву ; гьякьди кІуразачвузки , дугъу , чан юкь’ан идибтІну , дурар дитди ва , гьарурихьна гъюри , чавра дурариз гъуллугъ апІиди . Ва думу гьацІишваринган гъафишра , гьириккна гъафишра , гьязур гьялнаъ гъидихъу лукІар хушбахтаврар ву . Учвуз аьгъю йибхьайки , хулан эйсийиз угъри гъюру вахт аьгъяш , думу чан хулаъ учІвуз гъитдар . Учвура гьязурди гъузай , фицики учву ккилигури адру сяаьтна Инсаниятдин Бай гъиди . Гьадмуган Петри Дугъхьан гьерху : — Я Агъа ! Му тахалус учуз кІурана , даршиш вардариз ? Агъайи кІуруки : — Вафалу ва аькьюллу гъуллугъчи фуж ву ? Агъайи чан лукІариз вахтниинди хураг пай апІбан бадали аьхюрди дерккур . Хулаз гъафи агъайиз ляхин апІури гъяркъю гъуллугъчи бахтавар ву . Гьякь кІуразачвузки , агъайи думу чан вари хал-йишван аьхюрди дерккди . Эгерки гъуллугъчийи чан кІваан : « Йиз агъа багаригьди гъидар » пну , гъаравшариз йивуз , ипІуз-убхъуз ва пиянвалар апІуз хъюгъиш , агъа , думу ккилигури адру йигъан ва мялум дару сяаьтна хъуркьди ва думу гъуллугъчи кьюб швур апІиди : дугъкан чаз мютІюгъсузариз апІруб апІиди . Чаз агъайин кьаст аьгъяди , дугъу гъаписи дарапІу лукІ гизаф урччвиди . Хъа чаз аьгъдарди жазайиз лайикьлу ляхин гъапІур цІибди урччвиди . Гизаф тувнайи гьарсарикан ккунра гизаф апІиди , ва шлин ихтиярнаъ гизаф ивнаш , гьадгъахьди йишв’инара гизаф хуз гъитди . Узу жил’ина цІа кчІибгуз Гъафир вуза ва гьаци ккунди азузки , думу сарун гьамустІанра кабхъну ! Узу аьзабарикк ккуркьну ккунду ва гьаму кІулиз удубчІвайиз инжик вуза ! Узу жилиина мясляаьт тувуз дуфна кІури , фикир апІуранчва ? Ваъ , кІуразачвуз . Узу сар-сарихьан жара апІуз дуфнайир вуза . Фицики гьамусдихъантина саб хулаъ айи хьур кас жара хьуз хъюгъди , шубур кьюриз къаршу ва кьюр шубуриз къаршу вуди ; адаш бализ , бай адашдиз къаршу хьиди , дада шураз , риш дадайиз къаршу хьиди ; сижарбаб швушваз , швушв сижарбабаз къаршу хьиди . Халкьдизра Исайи гъапи : — Ригъалабхъру терефнахъан гъюрайи диф гъябкъиган , дишлади : « мархь убгъиди » кІурчва , ва гьаци шулу . Кьиблайин микІ хъивиган , « гизаф мани хьибди » кІурчва , ва гьацира шулу . Эй кьюб маш гъяйидар ! Учву , жилин ва завун лишнари фу улупураш , гъудубгъунчва , хъа му вахтарин лишнарин мяна гьаз аьгъю шуладарчвуз ? Гьаз учвхьан жвуван фикриинди , фу дапІну ккундуш , аьгъю апІуз шуладарчвухьан ? Уву яв гьюжаткрихъди аьхюрихьна гъягъяйиз , рякъюъ имиди дугъахъди мясляаьт апІуз чалишмиш йихь . Гьаци даршиш , дугъу уву суддиз гъахиди , судди уву жаллатІрихьна тувди , хъа жаллатІри уву дустагъдиъ итди . Хъа кІуразавуз : аьхиримжи кепкиина гъяйиз , яв вари бурж ктипайизкьан , душв’ан удучІвидарва . Гьадму арайиъ сакьюдари , гьадина дуфну , Аллагьдиз икрам апІурайиган , Пилатди Галилей уьлкейин гъийиху агьларикан , Исайиз кІуру . Исайи дурариз ктибтуру : — Дурариз мициб инсафсуз жаза тувуз , дурар миди вуйи Галилей уьлкейин агьлартІан артухъди гунагькрар ву , пну , фикир апІуранчвахъа ? Ваъ , кІуразачвуз : эгер учву ичв гунгьар гардандиъ дидрисиш , тахсрар апІури гъашиш , учвура вари гьаци йихидичву . Ясана учву , Силамдин чІвурд абхъиган , гъийиху йицІимиржир кас Ерусалимдин миди вуйи агьлартІан артухъди тахсиркрар ву кІури , гьисаб апІуранчва ? Ваъ , кІуразачвуз : эгер учву ичв гунгьар гардандиъ дидрисди , тахсрар апІури гъашиш , учвура вари гьаци йихидичву . Хъа Исайи гьамциб тахалус ктибтуру : — Сари чан багъдиъ инжирин гьар кивнади гъабхьну . Сабан , думу гьаригъ йимишар гъяш лигуз гъюру , амма гъядарди рябкъюру . Дугъу багъбанчийиз кІуру : « Магьа , шубуд кІуру йисан мина йимишар гъяш лигуз гъюраза ва гъядарди шула ; думу алдабтІ , диди давди йишв бисура » . Хъа багъбанчийи дугъаз : « Эй агъа ! Гьаму йисансана гъибт , узу , дидин кьаблихъишв дирибккну , пейин хъабхьдиза . Диди бегьер хуруш лигухьа , нагагь дархиш , гъюру йисан думу алдабтІархьа » . Султ йигъан Исайи саб жугьдарин мистаъ аьгъювалар улупурайи . Душваъ йицІимиржид йисан уьзрин жин кайи сар дишагьли айи . Думу , дацІаркну , беден хъцІабкуз даршули гъахьну . Исайи , думу дяркъну , дих апІуру ва дугъаз кІуру : — Дишагьли ! Уву яв уьзрихьан азад шулава . Хъа Исайи дугъ’ин хилар иливуру , дишагьли дишлади хъцІакуру ва Аллагьдин ад за апІуз хъюгъру . Мистан аьхюри гьадмуган , Исайи султ йигъан адми сагъ гъапІну кІури , хъял кубчІвну , халкьдиз кІуру : — Му ляхин апІуз йирхьуд йигъ а , гьаддиз сагъ апІбан бадали султ йигъан ваъ , хъа миди вуйи йирхьуд йигъари гъачай . Агъайи дугъаз жаваб вуди гъапи : — Эй кьюб маш гъяйидар ! Ухькан гьарури султ йигъан чан йиц вая дажи , тІунхъан хъудубчну , шид тувуз хъапІри шулдаринхъа ? Хъа магьа йицІимиржид йисан иблисди йитІнайи му Ибрагьимдин риш султ йигъан азад апІуз хай шулдаринхъа ? Исайи гьамци кІуруган , Дугъаз къаршу удучІвнайи вардариз нач шулу , ва вари халкь Исайин адлу ляхнариин шад гъахьнийи . Дугъу хъана гъапи : — Аллагьдин Паччагьлугъ фтихъна гъубшуб ву ва думу фтихь тевза ? Думу , инсанди бистниъ киву дилиз ухшар ву : ктубчІвиган , дидкан бегьем гьар шулу ва завун ничхрари дидин циркларигъ мукьар апІуру . Исайи хъанара гъапи : — Аллагьдин Паччагьлугъ сарун фтихь тевза ? Думу дишагьлийи гъадабгъну , шубуб сеъ хюйик капІну , хамир вари утуз гъибту дуниз ухшар ву . Хъасин , гьамци аьгъювалар улупури , шагьриан шагьриз , гъул’ан гъулаз гъягъюри , Иса Ерусалимдиз рякъюъ учІвру . Рякъюъ сари Дугъхьан гьерхру : — Я Агъа ! Яраб уьрхрюдар цІибтІан хьидайкІан ? Исайи дугъаз кІуру : — Ккуру урнариантина учІвуз гьялак йихьай , фицики гизафдариз учІвуз ккунди , хъа учІвуз хьибдар . Гьадмуган эйсийи , гъудужвну , урчІар хъяркьди , хъа учву чІатан гьамци кІури урчІарик кучри гъуздичва : « Я Агъа ! Учуз урчІар арццава » . Хъа Дугъу учвуз пиди : « Учву фужар ва наънан вушра , аьгъдарзуз » . Гьадмуган пидичва : « Учу Яв улихь ипІури-убхъури гъахьунча ва кючйириъ Уву учуз аьгъювалар улупуйва » . Хъа Дугъу пиди : « Учву фужар ва наънан вушра , аьгъдарзуз ; Узхьан дург йихьай , вари нягьякьвалар апІрудар ! » Учвуз Ибрагьим , Исакь , Якьуб ва вари пайгъамбрар Аллагьдин Паччагьлугъдиъ гъяркъиган , хъа учву дилин утІурккруган , зурба ишубна суза зигидичва . Хъа ригъгьудубчІвруна алабхъру , кафарина кьибла терефарихъанди дуфнайидар Аллагьдин Паччагьлугъдиъ гъюн йивну дахьди . Ва магьа , аьхиримжидар сарпидарди , сарпидар аьхиримжидарди хьиди . Думу йигъан фарисйирикан бязидари , дуфну , Исайиз гъапи : — УдучІвну , гьамлин гъарах , дарш Гьироддиз Уву йикІуз ккунди а . Дугъу дурариз гъапи : — Душну , гьадму аьмалдар сулаз йипай : магьа гъира , закурра Исайи инсанарикан жинар ктаиди ва инсанар сагъ апІиди , хъа саритІ Чан ляхин ккудубкІиди . Дупну ккундуки , Узуз гъина , закурна саритІтІан лицуз вахт имдарзуз , фицики пайгъамбрар , ЕрусалимдиътІан дарди , жара йишваъ йикІбакк ккуркьри шулдар . Эй , пайгъамбрар йивну йихру ва чахьна гьау илчйириин гъван уьлюбхру Ерусалим ! Швнубан Узуз , пеъли чан хлинццариккна шюхъярси , яв халкь уч апІуз ккун гъабхьунзуз , хъа учву кІул ккивундарчва ! Лигай , магьа ичв хал ичІиди гъубзна . Магьа кІуразачвуз : « Агъайин ччвурнахъ Гъюрайир ужувлакк ишри » , кІури , учву дих дарапІкьан гагьди , Узу сарун рякъидарчвуз . Саб султ йигъан Иса фарисйирин гьякимарикан сарин хулаз уьл ипІуз гъюбакк ккуркьру ; хъа , Дугъу гьапІруш , дурари ул хъипнийи . Исайин улихь хамракк шид уч шлу аьзар кайи сар кас деънайи . Мициб дюшюшназ лигну , Исайи къанунчйирихьанна фарисйирихьан гьерхру : — Султ йигъан духтирвал апІуз хай шулин ? Дурар ккебехъну гъузру . Дугъу му аьзарлу дидисну , сагъ дапІну , хулаз деетуру . Мидихъди сабси Дугъу гъапи : — Нагагь учвкан сарин бай вая йиц фуриъ абхъиш , дугъу , султ йигъ вушра , думу дишлади адабгъидаринхъа ? Дурарихьан Исайиз жаваб тувуз гъабхьундар . Дих дапІнайидари ужудар йишвар ктагъуради дябкъну , Исайи дурариз тахалус ктибтуру : — Сари увуз сумчриз гъюб теклиф гъапІиган , ужуб йишв’ин медеан , гьаз гъапиш гъач дупнайидарикан фужкІа увутІан артухъур вуди гъабшиш , хъа увузна дугъаз теклиф гъапІури , увухьна дуфну : « Мушв гьадгъан йишв ву » , кІуруси дарибшри , даршиш думуган , начра дубхьну , харжи йишв’ин деуз мажбур хьидива . Саки увуз гъач дупнайиган , дуфну харжи йишв’ин деъ , увуз гъач гъапири , увухьна дуфну : « Дуст кас ! Минаси кудучІв » кІуруганси . Гьадмуган увуз увухъди деънайидарин улихь артухъ гьюрмат хьибди . Фицики , шли чав учв за апІури гъашиш , гьадму асккан хьиди , хъа учв аскканди дисрур заан хьиди . Хъа хулан эйсийизра Исайи кІуру : — Лисундин вая хябяхъдин хураг апІруган , я яв дустариз , я яв чвйириз , я яв мирасариз , ясана девлетлу гъуншйириз гъач макІан , дурари , увузра гъач дупну , уву гьивуб увухьна хътадабкруганси . Хъа шадвал апІру вахтна аьжузариз , шикастариз , ликудариз , курдариз дих апІин . Ва уву бахтавар хьидива , фицики дурарихьан чпиз гьивуб увуз кьяляхъ апІуз хьибдар , хъа явра , дугъридар чІиви гъашиган , гьисабнаъ хьибдияв . Му гафар гъеерхьиган , Исайин гъвалахъ деънайидарикан сари кІуру : — Аллагьдин Паччагьлугъдиъ уьл ипІрур хушбахтавар ву ! Исайи дугъаз гьамци кІуру : — Сар касди , аьхю шадвал дюзмиш дапІну , гизафдариз гъач гъапну ва , хябяхъ гъабшиган , чан лукІ хялариз : « Гъачай , гьарсаб гьязур духьна » пуз , гьаъру . Хъа вардари , гаф саб дапІнайиганси , кІулар ккадагъуз хъюгъну . Сарпири дугъаз гъапну : « Узу жил гъадабгъназа ва узу , дина душну , дидиз дилигну ккунду , ккун апІурза узлан хил алдабгъуб » . Тмунури гъапну : « Узу хьуд жут йицар гъадагъназа ва узу дурариз лигуз душну ккунду , узлан хил алдабгъуб ккун апІурза » . Шубурпири : « Узу багарихьди эвлемиш духьнамиза ва гьаддиз гъюз шулдарзухьан » кІуру . Хъа хъадакну гъафи гьадму лукІру чан агъайиз гьамрар вари ктитну . Гьадмуган хъял кубчІву хулан эйсийи чан лукІраз гъапну : « Гъарах , шагьрин кючйиригъян дагну , тяди мина аьжузар , шикастдар , ликудар ва курдар хъади гъач » . ЛукІрура , душну гьаци дапІну , кІуру : « Агъа , яв буйругъ тамам гъапІунза , вушра саб хъана йишв ими » . Агъайи лукІраз гъапну : « Душну , кючйириан хъана хъади гъач , йиз хулан суфра хъабцІруси апІин . КІуразавуз : гьадму улихьна дих дапІнайидарикан сарикьан йиз хураг ипІидар » . Сабан Исайихъди хайлин халкь гъюради гъабхьну ва Дугъу , дурарихьинди илдицну , гъапи : — Эгер сар кас Узухьна , чан адашна дада , хпирна веледар , чвйирна чйир , гьацира чан хусуси уьмур нигь дапІну дарфиш , дугъкан Йиз ученик хьидар . Чан хач кьял’ин алдрурихьан , ва Узухъди дяргърюрихьан Йиз ученик хьуз хьибдар . Учвкан фунури , хулар дивуз ккунди , сифте деъну , дидиз удучІвру харжар гьисаб дарапІди , думу дивну ккудубкІбан бадали фйир лазим вуш гьисабназ гъададагъиш , ва шибритІар ирчну , хулар ккудукІуз дархьиш , мици гъяркъдар вари дугъ’ин гьамци кІури аьлхъидарин : « Гьаму касдихьан , хулар дивуз хъюгъну , ккудуркІуз гъабхьундар ? » Ясана фуну паччагьди , чахъ йицІуд агъзур эскер хъади , жара паччагьдиина дяви апІуз гъягъруган , чаина гъюрайи къад агъзур эскер айи кьушмихъди дяви апІуз удукьидиш , улихьмиди деъну , везирарихъди мясляаьт дарапІди гъитур ? Ясана , гьадму кьушум ярхлаъ имиди , дугъу дяви дарапІбан бадали йикьрар апІуз вакилар гьаидарин ? Гьамци учвкан гьарурихьан , чаз вари айибдихьан гьудудучІвиш , Йиз ученик хьуз хьидар . Кьил ужуб мутму ву ; хъа эгер кьилан кьилзишин гъудубгиш , думу фти кьилзи апІиди ? Думу я ругдиз , я пейиндиз ярамиш дар ; думу тина гатІабхьур . Шлин ибариз ебхьураш , гъит ебхьри ! Исайихьна , Дугъахъ хъпехъбан бадали , вари налук гъюдюбхрудар ва гунагькрар гъюри гъахьну . Фарисйирина аьлимари , Дугъу гунагькрар кьабул апІура ва дурарихъди уьл ипІури шула кІури , наразивал улупури гъахьну . Гьадмуган Исайи дурариз гьамциб тахалус ктибтуру : — Учвкан , чаз варж марчч ади , дурарикан саб гъудубгиган , урчІвцІурна урчІвуб чюлиъ гъитну , гъудубгуб бихъайизкьан дарабгрур фуж шул ? Хъа дибихъну , думу гъюнариина шадди за апІидарин ? Ва хулаз дуфну , дустарна гъуншйир уч дапІну , дурариз « Узухъди шадвал апІинай , гъудубгу чарва гъибихъунзуз » , — пидарин ? КІуразачвузки , гьамци аьршариъра чан тахсрар гардандиъ гъидису гунагькрикан , урчІвцІурна урчІвур гунгьар ктарзук кІурайи марцци касарикантІан , артухъ шад хьиди . Ясана фуну дишагьлийи , чаз йицІуб арсран кепек ади , дурарикан саб гъудубгиган , чирагъ кабхьну , хал ичІибкури , думу бихъайизкьан дарабгди гъибтур ? Хъа му гъибихъган , чан дуст хпар ва гъуншйир уч дапІну , дугъу : « Узухъди шад йихьай , узуз гъудубгу арсран кепек гъибихъунзуз » дарпиди гъитрин ? Гьамци Аллагьдин малайикарра чан тахсрар гардандиъ гъидису сар гунагькриканра шад хьиди . Исайи хъана кІуру : — Сар касдиз кьюр бай ади гъахьну . Дурарикан бицІинури адашдиз гъапну : « Я адаш ! Ихь девлетнан узуз рубкьру пай ча » . Адашдира баяриз девлет пай апІуру . Сакьюдар йигъарилан бицІину чве , чаз ккубкьуб вари уч дапІну , ярхла юрдариз гъягъюру ва , душвариъ кефниинди яшамиш шули , чаз айи девлет вари хътипІуру . Хъа вари хътипІган , гьадму юрдариъ зурбади гаш абхъру , ва думу дарвалиъ ахъру . Думу гьадму юрднан сар агьалийихь яшамиш хьпакк ккуркьру . Эйсийира думу чан силар уьрхюз чюллериз гьаъру . Думу силари ипІурайи бужвам дипІнура чан фун абцІуз рази вуди шуйи , амма гьадмура дугъаз туври шулдайи . Чан фагьмихъна гъафиган , дугъу гьамци гъапну : « Йиз адашдин хул’ин лихурайидариз фукьан булди уьл ади шуйи , хъа узу мушваъ гашу йикІури азу ! Душну йиз адашдиз пидиза : „ Я адаш , узу , аьршариз ва увуз къаршу духьну , гунагьвалар гъапІунза . Ва сарун яв бай ву пуз лайикьлур дарза . Узу увухъ лихурайидарин жергейиз кьабул апІин “ » . Гьамци дупну , думу чан адашдихьна хътакуру . Думу ярхлаъ имиди дяркъну , адашдиз дугъан язухъ шулу ва , жаргъну душну , дугъан гардандиъ архьру ва макар апІуру . Бали дугъаз кІуруки : « Я адаш ! Узу , аьршариз ва увуз къаршу духьну , гунагьвалар гъапІунза ва сарун яв бай ву пуз лайикьлу дарза » . Хъа адашди чан лукІариз кІуру : « Ужубсиб палат дубхну дугъахъ хъабхьай , хилихъ тІубланра хъапІай ва ликариинра алахьай . Хъасин гваназ дюбхнайи кІари дубхну , убккай . ИпІури ва убхъури шадвал апІидихьа . Фицики му йиз бай дукІну айи ва чІиви гъахьну , дудургну айи ва гъидихъну » . Гьамци вари шадвал апІуз хъюгъну . Аьхюну бай думуган хутІлиъ ади гъахьну . ХутІлиан гъюрайириз , хуларихьна багахь гъашиган , ялхъвнин мукьмар ерхьуру . Дугъу гъаравшарикан сарихьан гьерхру : « Му фу хабар ву ? » Дугъура мугъаз : « Яв чве дуфна ; яв адашди , думу сагъ-саламатди хътакбан сагълугънаан ганаз дюбхнайи кІари дубккна » кІуру . Аьхюну чве , хъял дуфну , хулаъ учІвуз даккунди гъахьну . Адашди , удучІвну , дугъаз хулаз дих апІуру . Хъа дугъу адашдиз жаваб вуди кІуру : « Магьа швнуд йисан увуз гъуллугъ апІури аза ва сабанра яв гаф ликрикк ккивундарза . Хъа уву узуз йиз дустарихъди шадвал апІуз мегьел саб мудуркьан тувундарва . Хъа чан пай улдугнайидарихъди дипІну , яв гьамуну бай гъафиган , уву дугъаз дюбхнайи кІари гъубккунва » . Адашди дугъаз кІуру : « Я жан бай ! Уву гьарган узухъди хъава ва вари йизуб явуб ву , хъа яв му чве дукІну айи ва чІиви гъахьну , дудургну айи , гъидихъну , ва гьаддиин шад хьуб ва гешт хъапІуб лазим вуйи » . Хъа Исайи Чан ученикариз кІуруки : — Сар девлетлуйиз чан мяишат идара апІру сар кас ади гъахьну . Гьадгъу эйсийин мяишат зяя апІура кІури , аьрза гъюру . Эйсийи дугъаз дих дапІну гъапи : « Увкан узуз ерхьурайи аьрзйир гьапІрудар ву ? Яв идара апІбан ляхнарин гьякь-гьисаб ча , фицики сарун увхьан мяишат идара апІуз шулдарвухьан » . Гьадмуган мяишатдин идарачийи чав-чакна кІуру : « Узу гьапІну ккун ? Йиз агъайи хулан мяишат идара апІувал узхьан тадабгъиди : жил йибккуз узхьан удубкьидар , шликанкІа пул тІалаб апІуз начди вузуз . Йиз ляхнихьан гьадаиган , узу жарадарин хулариъ кьабул апІру ужуб аьмал аьгъязуз » . Хъа чан агъайин буржар кайидариз жа-жаради чахьна дих апІури , дугъу сарпирихьан гьерхну : « Уву йиз агъайиз фукьан буржлу вува ? » Дугъу : « Варж бети ччимдин » кІуру . Хъа дугъаз идарачийи : « Ма яв расписка » ва тядиди « хьуцІур бети бикІ » кІуру . Хъасин тмунурихьан гьерхру : « Хъа уву фукьан буржлу вува ? » Дугъу : « Варж шишал дяхнин » кІуру . Дугъазра кІуру : « Ма яв распискара ва „ миржцІур шишал “ бикІ » . Хъасин эйсийи , чан нягьякь идарачийи аькьюллу ляхин гъапІну кІури , дугъан тяриф апІуру . Фицики гьамусдин деврин адмийир аквнахьна чалишмиш шулайидартІан чпин хайирнан гъаврикк ккайидар ву . Хъа гьаддиз Узу кІуразачвуз : учвуз жил’ин тувнайи девлетниинди жарадариз хайир тувай . Фицики му дюн’яйин девлетар тІанкь гъапиган , учву Агъайин гьаргандин хулариъ кьабул апІидичву . ЦІиб вуйибдиъ дугъри кас — аьхюбдиъра дугъри ву , хъа цІиб вуйибдиъ угъри — аьхюбдиъра угъри ву . Гьаци вуйиган , эгер учв’ина жилариин али девлет аманат апІуз шулдарш , хъа аьршариин али хазна шли учв’инна аманат апІиди ? Ва эгер учву жарарин девлетнаъ угъри гъахьнуш , учвуз ичвуб шли тувди ? Гьич сар гъуллугъчийихьанра кьюр агъайиз гъуллугъ сабси апІуз шулдар , фицики дугъаз санур даккун , хъа тмунур ккун хьиди , вая сариз ужуди гъуллугъ апІиди , хъа тмунуриз — чІуруди . Аллагьдизра девлетназра сатІиди гъуллугъ апІуз хьибдарчвухьан . Пул ккуни фарисйир , гьаму гафарихъ хъпехъури , Исайиин аьлхъюри гъаши . Дугъу дурариз гъапи : — Учву инсанарин улихь гьякьлудар вуди улупурачва , хъа Аллагьдиз ичв юкІвар аьгъя , фицики инсанариз фу заан вуш , Аллагьдиз думу алчагъвал ву . Ягь’я гъяйизкьан къанун ва пайгъамбрар ади гъахьну . Хъа Ягь’я гъафихъанмина Аллагьдин Паччагьлугъдикан Ужувлан хабар рабгъура ва гьарсар дидиъ гужниинди учІвуз чалишмиш шула . Амма къанундин саб цІаркьанра дубгайиз , заварна жилар ухди дармадагъин шул . Чан хпир гьадаурайири ва жарар хурайири кьяппавал апІура . Хъа гьарсар жилирихьан гьудучІву хпир хурайирира кьяппавал апІура . Сар кас девлетлу вуди , багьа вуйи палтар алахьури , гьар йигъан гешт хъапІри гъахьну . Хъа гьацира Лазар кІуру , чан хамриин хац алабхьнайи , дугъан урнарихъ дахъри шлу касибра гъахьну . Думу девлетлуйин суфрайихъан хътахьру кьацІар вушра итІуз рази вуйи , ва хуйири , дуфну , дугъан хацариз мелз йивури гъахьну . Касиб гъачІиган , малайикари думу Ибрагьимдин багахьна гъахуру . Девлетлура йикІуру , ва думура кивру . Жегьеннемдиъ аьзабар зигури ади , дугъу улар за гъапІиган , дугъаз ярхлаъ Ибрагьимна дугъан гъвалахъ деънайи Лазар рякъюру . Ва дугъ’ан гьарай утІубччвуру : « Я Ибрагьим аба ! Йиз язухъ апІин ; Лазар узухьна гьаъ . Дугъу чан тІубан кІакІ штук кубсну , йиз мелз кьяши апІри , узу му жегьеннемдин цІин аьзабнакк кказа » . Хъа Ибрагьимди дугъаз кІуру : « Йиз бай ! КІваин апІинки , сарун увуз яв уьмриъ рубкьру уж’вал гъурубкьунвуз , хъа Лазариз писвалтІан фукІа гъябкъюндар . Гьамус дугъаз мушваъ гешт ккабхъна , хъа уву аьзабнакк ккава . Хъа дитІланра гъайри , явна ич арайиъ гьациб зурба деринар айихьки , милин увухьна гъюз ккунидарихьан ва дилин гьамина гъюз ккунидарихьан дилан улдучІвуз хьибдар » . Гьадмуган девлетлуйи гъапи : « Я аба ! Увкан Лазар йиз адашдин хулаз гьауб ккун апІурза . Узухъ хьур чве хъазухъ : гъит Лазари , гьадму йиз чвера гьаму аьзабнан йишваз дяргъруси , гьадрарихь чаз гъябкъюбдикан шагьидвал апІри » . Ибрагьимди дугъаз гъапи : « Дурариз Мусайин ва жара пайгъамбрарин китабар а ; гъит гьадрарихъ хъебехъри » . Хъа девлетлуйи кІуру : « Ваъ , Ибрагьим аба ! Белки , магьа гъачІидарикан сар , дурарихьна дуфну , ктибтиш , дурари гунгьар гардандиъ дисиди ва тахсрар апІидар » . Гьадмуган Ибрагьимди дугъаз кІуру : « Эгер дурар Мусайихъ ва пайгъамбрарихъ хъпехъурадаш , дурар , фуж гъачІидаригъян чІиви гъахьишра , хътругъур » . Исайи чан ученикариз кІуру : — Инсан гунагьвалиъ тІаъру тямягьяр чарасуз гъиди . Аммаки тямягьяр шлиланмина гъюруш , гьадгъан гьял пис хьибди . Думу касдиз , тямягьвал кипну , зяифдарикан саркьан рякъ’ан адаайиз , чан гардандиъ рягънин ахал ипну , учв гьюлиз гатІахьнийиш , ужу шлийи . Уягъди гъузай . Эгерки яв чвуччву увуз къаршу гунагьвал апІураш , мапІан йип дугъаз , ва эгер тахсир гардандиъ гъибисиш , дугълан хил алдабгъ . Сад йигъан увуз къаршу вуди ургуб ражари гунагь ляхин дапІну , ва ургубан швумал вуза гъапиш , дугълан хил алдабгъ . Ученикари Исайиз кІуру : — Ич хъугърувал артухъ апІина , Агъа ! Агъайи дурариз кІуру : — Эгер учвуъ бицІи дилсибкьан хъугъувал аш ва учву инжирин гьариз : « КудубчІвну гьюлиъ убс » гъапнийиш , думу учвухъ хъпехъидийи . Чаз хутІил хъапІру вая маларихъ гъягъру лукІ ади , думу чюлиан гъафиган , дугъаз : « Гьяракат апІин , суфрайихъ деъ » шли кІуру ? Дугъаз аьксина вуди : « Узуз хябяхъдин хураг гьязур апІин ва , юкьв’ан идибтІну , узу ипІури ва убхъури имиди , узуз гъуллугъ апІин , хъасин уву ипІин ва убхъ » , пидаринхъа ? Му лукІру чан буйругъ тамам гъапІну пну , дугъаз аферин пидинхъа ? Пидар пну , фикир апІураза . Гьаци учвура , учвуз буйругъ дапІнайи ляхнар тамам гъапІиган , йипай : « Учу фтинкІа ккадру лукІар вуча , гьаз гъапиш учу буржлу вуйиб гъапІунча » . Ерусалимдиз гъюрайи Иса Самария уьлкейинна Галилей уьлкейин арайиъ айи саб гъулаъ учІврайиган , Дугъаз цІиб ярхласи дийигъну , хамран аьзар кайи йицІур кас алахъуру . Дурари аьхю сесниинди кІуру : — Я Мялим Иса ! Ич язухъ апІинава ! Дурар дяркъну , Исайи дурариз кІуру : — Душну учву маллйириз улупай . Дурар , гъягъюри имиди , уьзрихьан марцц шулу . Дурарикан сар , учв сагъ гъашиб дябкъну , Аллагьдин ад за апІури , кьяляхъ хътакуру ва , Исайин ликарикк дахъну , дугъу Исайиз чухсагъул кІуру . Му Самария уьлкейин агьали вуйи . Гьадмуган Исайи гьерхру : — Учву йицІридра сагъ гъахьундайинхъа ? Имбуну урчІвур нашди ? Дурарра гьаз , сар гъураба самариялу ктарди , Аллагьдиз чухсагъул пуз кьяляхъ хътакундар ? Хъа мугъаз гъапи : — Гъудужвну гъарах , яв хъугъували уву гъюрхну . Фарисйири , Аллагьдин Паччагьлугъ фила улубкьиди , кІури , гьерхиган , Исайи дурариз жаваб тувру : — Аллагьдин Паччагьлугъ рябкъруси гъибдар . Ва сарира пидарки : « думу дуфну магьа гьамшваъ а » , вая « магьа гьатшваъ а » , фицики Аллагьдин Паччагьлугъ ичв арайиъ а . Гьацира Исайи ученикаризра кІуру : — Гьацдар йигъар гъидики , сад йигъанкьан Инсаниятдин Бай учуз рякъюз ккунийкІан пидичва , амма рякъидарчвуз . Ва учвуз « гьатмагьа гьатушвахь » , вая « магьа , гьамушвахь хьа » гъапишра , мягъянай ва мехъерганай : фицики кьюркьлин цІаси , завун саб кІулихъ крибчубди фици завун тмуну кІулиз нур тувруш , гьаци хьиди Инсаниятдин Байра Чан йигъан . Хъа гъи Думу гизаф аьзабар ккюргъбакк ва гьамусдин наслари нигь апІбакк ккуркьди . Нюгьдин йигъари фици гъабхьнуш , Инсаниятдин Балин вахтарира гьаци хьибди : Нюгь гимийиъ эу йигъ’ина гъяйиз , вари халкь ипІури-убхъури , швушвар хури , швуваз гъягъюри гъахьну , хъа вари дюн’яйиин шид улубчІвиган , дурар вари пуч шулу . Лутдин вахтарира гьаци гъабхьнийи : вари халкь , гъайгъусузди , ипІури-убхъури , ариш-вериш апІури , тум убзури , хулар тикмиш апІури гъахьну ; хъа Лут Содомдиан удучІву йигъан завариан цІинна гугуртин мархь гъубгънийи ва вари тІанкь гъапІнийи . Инсаниятдин Бай гъафи йигъанра гьаци хьибди . Думу йигъан фуж гъваин алди гъашиш , хъа мутму — хулаъ , дурар гъадагъуз хулаз дурушри , фуж хутІлиъ ади гъашиш , думура дурушри . Лутдин хпир кІваин апІинай . Фуж чан уьмур уьбхюз хъюгъиш , думу дугъу пуч апІиди , хъа шли думу пуч гъапІиш , гьадгъу думу чІиви апІиди . КІуразачвуз : думу йишван саб аьхникк кьюр хьиди , дурарикан сар гъадагъиди , хъа тмунур гъитди . Кьюр хпир ахларихъ хъаш , дурарикан сар гъадагъиди , тмунур гъитди . Хъа гьадмуган ученикари Исайихьан гьерхру : — Мици наан хьибди , Агъа ? Дугъу дурариз гъапи : — Майит наан аш , гьадина люкьярра уч хьиди . Хъасин Исайи ученикариз , чпи гьарган ккарагури ва юкІв дар дарапІди духьну ккун кІури , дурариз саб тахалус ктибтуру : — Саб шагьриъ Аллагьдихьан гучІ ва инсанарихьан нач адру диванбеги ади гъахьну . Гьадму шагьриъ сар ачІни дишагьли ади ва дугъу , диванбегийихьна гъюри , учв душмнихьан уьрх , кІури гъахьну . Амма диванбегийи хайлин вахтна дугъаз иб дириври гъахьну . Хъа аьхирки дугъу чав-чакди кІуру : узуз я Аллагьдихьан гучІударшра , я адмийирихьан нач кадаршра , гьаму ачІни дишагьлийи узу сикинди гъидритди хьпаз лигну , гьарган гъюри , узу инжик дарапІбан бадали , думу уьрхидиза . Агъайи хъа кІуру : — Ебхьуранчвуз , гьякьсуз диванбегийи фу кІураш ? Аллагьди уьрхидаринхъа , Чаз йигъ-йишвди ккарагурайи , Чав ктагъдар , гьеле дурар уьрхюз кьан апІурушра ? КІуразачвузки , Дугъу дишлади дурар уьрхюз кюмек тувди . Амма Инсаниятдин Бализ , жил’ина гъафиган , хъугъувал бихъуйкІан яраб ? Исайи гьацира чпин дугъривалиин шак алдарди , имбудар асккан апІурайидаризра гьамциб тахалус хуру : — Кьюр кас Аллагьдин хулаъ ккарагуз учІвну : сар — фарисей , тмунурра — налукар гъадагърур . Фарисейи , ккарагруган , чакна гьамци кІуру : « Я Аллагь ! Увуз чухсагъул кІураза , узу миди вуйи пис инсанарсир , тІарашчйирсир , алдатмиш апІрударсир , кьяппйирсир вая гьаму налукар уч апІрурсир дарапІбаз . Гьяфтайиъ кьюб ражари ушв бисури шулза , вари гъазанмиш гъапІубдин йицІубпи пай тувраза » . Налукар гъадагърурихьан , ярхласи дийигъну , завузди улар за апІузкьана гъабхундайи , хъа чан мухур убччвури , кІури гъахьну : « Я Аллагь ! Язухъ апІина йиз , гунагькрин ! » КІуразачвуз , думу чан хулаз фарисейтІан артухъди марцц духьну гъушну , фицики чав учв заан апІурайи гьарсар кас асккан апІиди ва чав учв аскканди дисурайир заан хьиди . Исайихьна , дурарилан хил алдатри кІури , набалугъ бицІидарра хури шуйи ; ученикари , кІуруш , му гъябкъиган , гъадагъа апІуру . Хъа Исайи , бицІидариз чахьна дих дапІну , кІуру : — БицІидар узухьна гъюз гъитай , гъадагъа мапІанай , Аллагьдин Паччагьлугъ гьацдаринуб ву . Гьякь кІуразачвуз , Аллагьдин Паччагьлугъ бицІириси кьабул дарапІур дидиъ учІвидар . Гьюкумдрарикан сари Исайихьан гьерхру : — Я гъяни Мялим ! КкудудубкІру уьмур рубкьбан бадали , узу фу дапІну ккунду ? Исайи дугъаз гъапи : — Гьаз Узуз гъянир кІурава ? Сар Аллагьдилан гъайри саркьан гъянир дар . Хъа гьамцдар Аллагьдин табшуругъар аьгъявузки : « кьяппавал мапІан » , « адми миликІан » , « мигьитІибкІан » , « кучІлин шагьидвал мапІан » , « адашдизна дадайиз гьюрмат апІин » . Дугъу жаваб туву : — Вари гьамрар йиз жигьил вахтарихъанмина тамам апІураза . Гьаму деебхьну , Исайи дугъаз гъапи : — Сабсан увуз гьубкІрадар : увуз айи-адру девлет масу тувну , касибариз пай апІин , гьадмуган аьршариъ увуз девлет хьибдивуз . Хъасин Узухъди гъач . Му гафар гъеерхьиган , му кас пашман шулу , гьаз гъапиш думу гизаф девлетлу вуйи . Дугъан пашманвал гъябкъю Исайи кІуру : — Девлетлуйириз фукьан читин дарин Аллагьдин Паччагьлугъдиъ учІвуз ! Девлетлуйиз Аьршарин Паччагьлугъдиъ учІвубтІан , девейиз рубдин гъюн’ан удубчІвуб рягьят ву . Му гафар гъеерхьдари гьерхру : — Шилхьан учв уьрхюз хьиди ? Исайи кІуру : — Инсанарихьан даршлуб Аллагьдихьан шулу . Петри Дугъаз кІуруки : — Магьа учу , вари учуз айиб гъибтну , Увухъди хъачаки . Исайи дурариз кІуру : — Дугъриди кІуразачвуз : Аллагьдин Паччагьлугъ бадали чан хал вая шив , ваяки чвйирна чйир , ясана абйир-бабар ва веледар дирчну , фуж Узухъди гъафиш , гьадгъаз му вахтари мурартІан швнубсабан артухъ хьибди ва гъюзимбу вахтарира ккудудубкІру уьмур хьибди . Хъа йицІикьюр Чан ученикар гъирагъдиз гьадаъну , дурариз кІуру : — Магьа ухьу Ерусалимдиз гъягъюрахьа ва Инсаниятдин Балкан пайгъамбрарилантина дибикІнайиб вари тамам хьибди : « Ав , Думу аллагьсузарин хилиз тувди , Дугъ’ина аьрвалар хиди , Думу алчагъ апІиди , Дугъ’ин тутйир алатІиди . Думу гъирмажарихьди урччвиди ва , аьхирки , йикІиди , хъа шубудпи йигъан Думу чІиви хьиди » . Амма ученикар фтинкІа гъаври ахъундайи ; му гафарин сир дурарихьна гъурубкьундайи ва дурарихьан Исайи гъапиб аннамиш апІуз шуладайи . Иса Ерихон шагьрихьна гъюрайиган , сар кур кас , садакьа ккун апІури , рякъюхъ деънайи . Дугъу , чан гъвалхъантина халкь гъягъюрайиб деебхьну , гьерхру : — Му фу хабар ву ? Дугъаз : « Назаретдиан вуйи Иса гъюра » , — гъапнийи . Гьадмуган дугъу чІигъ апІуру : — Я Давудгъярин Бай Иса ! Йиз язухъ апІина ! Улихьди гъягъюрайидари куриз ккебехъ кІуйи , амма дугъу айибтІан артухъ чІигъ гъапІу : — Давудгъярин Бай ! Йиз язухъ апІин ! Исайи , хъугъужвну , думу Чахьна хуз амур апІуру . Ва думу гъафиган , дугъхьан гьерхру : — Узкан фу ккундувуз ? Дугъу кІуру : — Агъа ! Узуз рябкъюз ккундузуз . Исайи дугъаз гъапи : « Рябкъ ! Яв хъугъвали уву гъюрхну » . Дугъаз дишлади рябкъюри шулу , ва думу , Аллагьдин ад за апІури , Исайихъди гъушу . Вари халкьди , му дябкъну , Аллагьдин тяриф апІури гъаши . Хъасин Иса , Ерихондиъ учІвну , шагьриантина гъягъюри гъахьну . Душваъ налук гъюдюбхрударин аьхюр вуйи Заккай кІуру сар девлетлу кас айи . Дугъаз Иса рякъюз ва фицир вуш лигуз ккун гъабхьи , амма халкьдигъян рякъюз шуладайи , фицики Заккай жандкин исчІлир вуйи . Хъа улихьинди жаргъну , Иса рякъбан бадали , Заккай инжирин гьаригъ гъючІвру , гьаз гъапиш Иса гьадушвхьантина душну ккунди айи . Исайиз , душвахьна гъафиган , Заккай рякъюру ва кІуру : — Заккай ! Чикиди гъюдучІв , фицики гъи Узу яв хулаъ хялижв духьну ккунду . Дугъу , дишлади гъюдучІвну , Иса чан хулаъ шадвалиинди кьабул апІуру . Му гъябкъю халкьдик гъал кабхъру ва , Иса гунагькар касдихь дергну кІури , наразиди улхури гъахьну . Заккайи Агъайиз кІуруки : — Агъа ! Йиз девлетнан гьацІ узу касибариз тувдиза ва , эгер узу шлихьан артухъ гъадабгънуш , юкьуб ражари артухъ тувдиза . Исайи дугъаз гъапи : — Гъи му хулазра уьрхювал гъафну , фицики мура Ибрагьимдин насликан ву . Инсаниятдин Бай пуч шулайидар агуз ва ккадагъуз дуфнайир ву . Гьамдихъ хъпехъурайидариз Исайи сабсана тахалус ктибтуру , фицики , Думу Ерусалимдиз багахь духьнайиган , гизафдари , лап багарихьди Аллагьдин Паччагьлугъ улубкьиди пну , фикир апІурайи . Гьаци вуйиган Исайи кІуру : — Заан тухмиан вуйи сар кас , учв паччагьвализ тяйин апІбан кьяляхъ хътакуз кІури , ярхла уьлкейиз гъягъюру . Рякъюъ учІвайиз , дугъу чан йицІур гъуллугъчийиз дих дапІну , гьардихьна йицІуб гъизилин манат тувру ва кІуру : « Узу хътакайиз , му пул ляхник кипай » . Хъа му юрднан агьалйириз думу ккунир дайи , ва дугъан кьяляхъди учв гъягърушваз адмийир гьаъру : « Дугъу ич паччагьвал дапІну ккундарчуз » пуз . Мидизра дилигди , паччагьди тяйин дапІну хътакиган , чав пул туву гъуллугъчйириз , шли фу гъазанмиш гъапІнуш аьгъю апІбахъди , чахьна дих апІуру . Сарпири дуфну кІуру : — Агъа , яв саб гъизилин манатди йицІуб гъизилин манат гъазанж гъабхну . Агъайи дугъаз гъапну : — Аферин увуз , ужур гъуллугъчи ! Уву бицІи ляхниъ дугъри хьувализ яв хилиз йицІуб шагьур гъадагъ . Кьюрпири дуфну кІуру : — Агъа , яв саб гъизилин пули хьуб гъизилин манат гъазанж гъабхну . Мугъазра кІуру : — Увухьнара идара апІуз хьуб шагьур тувраза . Шубурпири дуфну кІуру : — Агъа , магьа яв гъизилин манат : ягълухъигъ гъивну гъюбхюнза . Фицики узуз увхьан гучІ гъабхьнийзуз , гьаз гъапиш уву инсафсуз адми вува : жвуву дидривуб гъадабгърур ва жвуву дурубзуб ккадабцІрур . Паччагьди дугъаз гъапну : — Узу яв гафариинди яв диван апІидиза , аьмалдар лукІ ! Увуз узу инсафсуз адми вуйиб , жвуву дидривуб гъадабгърур ва жвуву дурубзуб ккадабцІрур вуйиб аьгъяди , уву йиз пул , узуз гъазанж гъюруганси , гьаз ишлетмиш гъапІундарва ? Ва чан улихь дийигънайидариз кІуру : — Дугъахь хьайи пул дибисну , йицІуб гъизилин пул хьайириз тувай . Хъа дурари паччагьдиз кІуру : — Я агъа , дугъахь йицІуб гъизилин манат гьацира хьа . — КІуразачвуз , гьарсар айириз хъана тувну хьибди , хъа адрурихьан айибра тадабгъиди . Хъа узу чпин паччагь духьну даккни , йиз душмнар гьамина аькъинай ва йиз улихь урччвай . Гьамци дупну , рякъ давам апІури , Иса Ерусалимдиз багахь шулайи . Елион дагъдихь , Вифагия ва Вифания гъуларихьна багахь шулайиган , Дугъу Чан кьюр ученик , гьамци дупну , дина гьаъру : — Гьатму гъаншариъ айи гъулаз гъарахай , душваъ учІвиган , мегьел сар каскьан элелеу , дибтІнайи гъудугъ бихъидичвуз . Думу тудубчну гьамина аьбкъинай . Нагагь шликІа : « Му гьаз тудубчурачва ? » пну , гьерхиш , дугъаз гьамци йипай : « Думу Агъайиз бакарди ву » . Гьаъдар гъушу ва , Исайи гъаписи , дурариз гъудугъ бихъуру . Дурари гъудугъ тудубчурайиган , дидин эйсийи дурарихьан гьерхру : — Гъудугъ гьаз тудубчурачва ? Дурари жаваб тувру : — Думу Агъайиз бакарди ву . Думу Исайихьна хуру . Даждиин чпин палтар илирчну , хъасин Иса дид’ин илитуру . Иса гъягъруган , халкьди рякъюкк чпин палтар ккирчуйи . Хъа Думу Елион дагъдин канчІлихъна гъурукьиган , вари Дугъан ученикари шадвалиан , чпиз гъяркъю вари аьламатарин сагълугънаан , зарб сесниинди Аллагьдин тяриф апІуз хъюгъру : — Агъайин ччвурнахъди гъюрайи Паччагьдиз уж’вал ишри ! Завариин мясляаьт , аьршариъ ад ибшри ! Халкьдин арайигъян бязи фарисйири Исайиз кІуру : — Мялим ! Яв ученикариз гъадагъа апІин . Хъа Дугъу дурариз жаваб вуди кІуру : — КІуразачвузки , нагагь дурар ккебехъиш , гъванар улхиди . Хъа Ерусалимдиз багахь гъашиган , дидиз лигури , Иса гъишу . Хъа кІуру : — Хуб ужу шлийи , эгер увуз мясляаьт шли хураш , гьамус аьгъю гъабхьнийиш ! Амма му яв уларихьан гьамусяаьт гьебкна . Ув’ин гьацдар йигъар улуркьидики , яв душмнари увлан барйир илтІикІиди , кьялаъ тІапІди ва варишварихъанди ув’ина гьюжум апІиди . Ва яв веледарихъди уву ккидипиди , яв гъван гъвандиин гъибтидар , фицики увухьна Аллагь гъафи йигъ аьгъю гъабхьундарвуз . Хъасин Аллагьдин хулаъ учІвну , Дугъу душваъ шей’ар масу туврайидарна гъадагъурайидар , гьамци кІури , утІурккуру : — Гирами китабариъ дибикІна : « Йиз хал ккарагру хал хьибди » , хъа учву дидкан тІарашчйирин мугъара дапІначва . Хъа гьаддихъантина Исайи Аллагьдин хулаъ гьар йигъан аьгъювалар улупури гъахьну . Жугьдарин аьхюну маллйирина , аьлимарина халкьдин улихь хьайидари Думу йикІуз чара абгури шулу . Хъа бихъури гъабхундар , гьаз гъапиш халкь , Дугъхьан гьудудучІври , Дугъахъ хъпехъури шуйи . Гьадму сад йигъан , Исайи Аллагьдин хулан гьяятдиъ Ужувлан хабарнакан аьгъювалар улупурайи вахтна , агъсакъларра хъади Дугъахьна жугьдарин аьхюну маллйирна аьлимар дуфну , Дугъаз кІуру : — Учуз , Уву му ляхнар фициб гьюкмиинди апІураш , Увуз мициб гьюкум шли тувнаш , йип . Исайи дурариз жаваб вуди кІуру : — Узура учвуз саб суал тувдиза , йипай Узуз : Ягь’яйин штуан апІувал аьршариан вуйин , даршиш инсанарихьан ? Дурари , фикрарикк ккахъну , чиб-чпикди гьамци пуз хъюгъру : — Эгер ухьу « аьршариан » гъапиш , Дугъу пиди : « Учву дугъахъ гьаз хъугъундарчва ? » Хъа эгер « инсанарихьан » гъапиш , гьадмуган вари халкьди ухь’ина гъван уьлюбхиди , гьаз гъапиш халкь , Ягь’я пайгъамбар ву кІури , хъугъна . Гьаддиз дурари : « Наънан вуш аьгъдарчуз » гъапнийи . Исайи дураризра гъапи : — Узура пидарзачвуз , фициб гьюкмиинди му апІураш . Хъасин халкьдихьинди илдицну , Дугъу гьамциб тахалус ктибтуру : — Сар касди тІумтІин багъ ибтру , ва тІумутІчйирихьна арендайиз тувру ва учв хайлин вахтназ удучІвну гъягъюру . Вахт гъабхьиган , дугъу тІумутІчйирихьна чан пай тІумтІар хуз лукІ гьаъру , амма дурари лукІ дурччвну , фукІара тутрувди утІуккуру . Хъана жара лукІ гьаъру , ва думура дурччвну , сюгмиш дапІну , фукІа хьтарди хътауру . Хъана шубурпирра гьаъру , дурари думура дурччвну , зийнар дапІну , хътІурккуру . Гьадмуган тІумтІин багъдин эйсийи гъапну : « Узу гьапІну ккунду ? Йиз масан бай гьаъдиза , белки , думу дяркъну , дурариз нач шул » . Хъа думу гъяркъиган , тІумутІчйири чпин арайиъ гьамци фикир апІуру : « Му эйсийин ирсчи ву , гъачай думу йивну йикІухьа , ирс ухьуз гъубзди » . Думу , багъдиан адаъну , йикІуру . Багъдин эйсийи дурарикан гьапІди ? Учв дуфну , му тІумутІчйир йихиди ва багъ жарадарихьна тувди . Му гъеебхьдари кІуруки : — Дициб ляхин саб вахтнара дарибшри ! Хъа Исайи , дурарилан ул илбицну , гьерху : — Хъа му дибикІнайибдин мяна фу ву : « Устйири гатІабхьу гъван мурччвануб гъабхьну ? » Гьадму гъвандиина ахъу гьарсар парчйир хьиди , хъа думу гъван шил’ина абхъиш , чархьиди . Жугьдарин аьхюну маллйирна аьлимар Исайи ктибту тахалус чпикан вуйибдин гъаври ахъру . Дурари гьадмуган , Иса йикІбан бадали , саб багьна абгури гъахьну , хъа халкьдихьан гучІуйи . Хъасин Дугъ’ин ул алди гъитру , Дугъахъ футнакрар хъитру . Дурари , чпи зиълан дугъриди улупури , Дугъу гъапи гафарикан багьна дапІну , хъасин Иса гьюкумдарин хилиз тувбан бадали , чарйир агуз хъюгъру . Сабан дурари Исайихьан гьерхру : — Мялим ! Учуз Уву гьякь кІурайиб ва аьгъювалар улупурайиб , гьич сарин машназ дилигди инсанар Аллагьдин дугъри рякъюъ тІаърайиб аьгъячуз . Учуз йип : Учу Римдин паччагьдиз налук тувуз хай шулин , дарш шулдарин ? Исайи дурарин аьмалдарвалин гъаври ахъну , гъапи : — Узуз пул улупай : мидик шлин шикилна ччвур ка ? Дурари : « Рим паччагьдин » — пну , жаваб тувру . Дугъу дурариз кІуру : — Гьаци вуйиган , паччагьдинуб паччагьдиз , хъа Аллагьдинуб Аллагьдиз тувай . Гьамци халкьдин улихь , Исайин гафариъ гьякьсузвал абгуз даршиди , Дугъан жавабниин мюгьтал духьну , дурар ккебехъу . Гьадму вахтна гъачІидар чІиви шлуб дар кІурайи саддукйирикан сакьюдари дуфну гьерхру : — Мялим ! Мусайи учуз , эгер хпир айи чве веледар даршиди гъачІиш , гьадгъан хпир тмуну чвуччву гъадагъну , чан чвуччвун тум арайиз дубхьну ккунду , кІури дибикІна . Ургур чве гъахьну : сарпир , хпир духну , велед даршиди гъакІну . Гьадму хпир кьюрпи чвуччву чаз дитну , хъа гьадмура велед даршиди гъакІну . Думу хпир шубурпири , хъасин — вари ургрид чвйирира чпиз дитри , велед даршиди , вари чвйир гъийихну . Аьхирки гьадму дишагьлира гъакІну . Гьаци вуйиган , гъиямат йигъан вари чІиви шлуган , думу шлин хпир хьиди ? Ургрид чвйиризра думу швуваз гъушнийи аьхир ! Исайи дурариз жаваб вуди гъапи : — Гьамус яшамиш шулайи гьаму аьсрин веледари швушвар хура ва швуваз гъягъюра . Хъа ккудудубкІру уьмриз гъачІихъан чІиви хьуз лайикь вуйидари душваъ я швушвар хурдар , я швуваз гъягъюрдар . Дурарихьан сарун йикІузра хьидар , фицики дурар малайикарси ву . Хъа дурар чІиви хьувалиинди Аллагьдин веледар ву . Хъа гъийихдар чІиви хьуб дугъридан гьякь вуйивал Мусайира улупураки : учв зазран рукнахь хьайиган Агъайиз « Ибрагьимдин Аллагь , Исакьдин Аллагь ва Якьубдин Аллагь » гъапнийики . Аллагь дийихнайидарин ваъ , хъа чІивидарин Аллагь ву , фицики дугъандар вари чІивидар ву . Мидиз аьлимарикан бязидари гъапну : — Мялим ! Уву дурариз ужуди гъапунва . Сарун сарира Исайихьан гьич сабдиканра гьерхуз кІубанвал гъапІундар . Хъа Исайи дурариз кІуру : — Гьаз Месигь Давудгъярин Бай ву кІура ? Чав Давудри Мяълийирин китабдиъ кІура : « Аллагьди йиз Агъайиз гъапну : Узу Яв душмнар , духну , Яв ликарикк дахьайизкьан , Йиз арччул гъвалахъ деъ » .  Давудри Дугъаз Агъа кІура , гьаци вуйиган Думу дугъан Бай фици хьидихъа ? Вари халкь хъпехъурайиган , Исайи Чан ученикариз кІуру : — Ярхи палтар алди лицру къанунчйирихьан ихтият йихьай . Дурариз чпин тяриф апІури , халкьар уч шлушвариъ чпи тебрик апІури ккунду , мистариъ ва ипІру-убхърушвариъ варитІан гьюрматлу йишвариин деуз ккунидар ву . Дурари ачІни хпарин хулар тадагъну хътитІуру , кьюб маш гъяди гъудгнар апІуру . Дурариз варитІан яман жаза хьибди .  Кьяляхъ илдициган , Исайиз Аллагьдин хулан хазнайиъ садакьйир иврайи девлетлуйир рякъюру . Дугъаз гьацира кьюб шигьи дирчу сар касиб ачІни хпирра рякъюру . Гьадмуган Исайи кІуру : — Гьякьди кІуразачвуз , гьаму ачІни дишагьлийи вардаритІан гизаф дивну , Фицики миди вуйидари садакьйир уьлдюгънайивалиан артухъ вуйибдикан дивну , хъа дугъу чан касибвалиан чаз айи-адруб вари дивну . Ученикарикан сакьюдари : « Аллагьдин хал фукьан уччву гъванарихьди ва багъишарихьди фукьан ужуди дабалгнадаринхъа ! » гъапиган , Исайи гьамци кІуру : — Гьацдар йигъар гъидики , учвуз рябкъюрайишваъ гъван гъвандиин гъубзидар , вари даргъиди . Хъа Дугъхьан гьерхру : — Я Мялим ! Дици фила хьибди ? Мици шлу вахт фициб лишниинди аьгъю хьибди ? Исайи гъапи : — Учву алдатмиш апІуз мигъитанай , фицики гизафдар Йиз ччвурнаккди , « Месигь вуза » кІури , вая « Месигь гъюру вахт улубкьна » кІури , гъиди . Вара-вара дурарихъди мягъянай . Учвуз дявйириканна гъалабулугъарикан гъеебхьиган , гучІ мапІанай , фицики дурар вари улихь хьуз ккайи ляхнар ву , хъа му сабан аьхир дар . Хъана Исайи ученикариз гъапи : — Халкь халкьдиин ва паччагьлугъ паччагьлугъдиин алархьиди . Жюрбежюр йишвариъ зурбади жилар тІурччвиди , гаш’вал ва уьзрар ахьди , завариан гучІ шлу гьядисйир хьиди ва зурба аьламатнан лишнар гъиди . Вари гьамрар хьайиз , учву дисбан бадали , ичв кьяляхъ хъергди . Узу себеб духьну , мажлисариъ ичв диван апІиди , учву дустгъариъ итди , паччгьаринна гьюкумдрарин улихь учвухь жаваб тувуз гъитди . Учву Йиз шагьидар хьидичва . Гьаци вуйиган , Узхъанди учву фициб жаваб тувруш , дидкан улихьмиди фикир мапІанай , фицики учвуз къаршу дийигъуз вая учву батІул апІуз гьич сарихьанра даршлуси гафар ва акьюллувал Узу тувдизачвуз . Гьацира абйир-бабари , чвйирина мирасари ва дустари учву масу тувди , учвкан саспидар йивну йихиди . Йиз ученикар хьпаз лигну , учву варидариз даккун хьиди . Хъа ичв кІуллан гьич саб чІаркьан алдабхъидар . Ичв сабур апІувалиинди ичв рюгь-юкІв уьрхидичва . Ерусалим кьушмари кьялаъ тІапІну гъябкъиган , аьгъю йибхьайки , думу ккадабхъуз багахь дубхьна . Гьадмуган Ягьудия уьлкейиъ айидар дагълариз гьергри , фуж шагьриъ ади гъашиш , дид’ан удучІври , хъа фуж шагьрин аьтрафарихъ хъади гъашиш , дидиъ удручІври . Гьаз гъапиш му йигъар жаза гьадабтІру йигъар хьиди ва вари дибикІнайиб гьадмуган тамам хьибди . Гъагъдиъ айидаринна нанайихъ бицІидар хъайидарин гьадму йигъари гьял пис хьибди ! Аллагьдин хъял гьаму халкьдиин алабхъиди . Гизафдар ханжлин мурзнахьан йихиди ва гизафдар жара халкьарин йисирвалиъ хьиди . Хъа Ерусалим жара халкьари , чпин деврар ккудукІайиз , ликриккан апІури хьибди . Хъа ригъдиин , вазлиин ва хядариин аьламатнан лишнар хьиди . Жилиин гьюлерин сесерихьан ва ирикьуваларихьан халкьариз аьжузвал ва гъалабулугъ хьибди . Инсанар гучІбаан ва дюн’яйиина гъюз ккайи бедбахтвалариз ккилигувалиан зяйиф хьиди , гьаз гъапиш завар ккадаршвиди . Хъа гьадмуган дурариз кьувват ва зурба гьяйбат хъади дифриинди гъюрайи Инсаниятдин Бай рякъиди . Гьамрар вари кІулиз удучІвуз хъюгъиган , гучІ мапІанай ва ичв кІулар за апІинай , фицики гьадмуган учву азад апІру вахт хъубкьра . Хъасин Исайи дурариз тахалус ктибтуру : — Инжирин ва миди вуйи вари гьарариз лигай : дурари кІаж адабшвурайиган , учвуз , му дябкъну , хьад багахь шулайиб аьгъю шулучвуз . Гьаци учвузра , гьамрар гъяркъган , Аллагьдин Паччагьлугъ багахь дубхьнайивал аьгъю апІинай . Гьякь кІуразачвуз : му вари улубкьайиз гьамусдин насил гъубзди . Заварна жилар ккадахьиди , хъа Йиз гафар дургидар . Учв’ин гьадму йигъ хабарсузди улулубкьбан бадали , убхъбиинди , ичкивалиинди ва яшайишдин гъайгъушнариинди ичв юкІвар тямягьвалиъ адрахьбаз ихтият йихьай , фицики му жилиин яшамиш шулайи вардариин якьинди улубкьиди . Гьаци вуйиган гьарсаб вахтна уягъди гъузай , гъюзимбу вари завалариккан ккадархьруси , ккарагури йихьай ва Инсаниятдин Балин улихь дийигъуз шлуганси гъузай . Йигъар Исайи Аллагьдин хулаъ аьгъювалар улупури , хъа йишвар , кІуруш , дилин удучІвури , Елион дагъдиин адауйи . Вари халкь гвачІнин Аллагьдин хулаз Исайихъ хъпехъуз гъюри гъахьну . ЛичІван лавшар итІру Пасха кІуру машквар багахь шулайи . Аьхю маллйирина къанунчйири Иса йикІуз чарйир агурайи , аммаки дурариз халкьдихьан гучІурайи . Хъа Исайин йицІикьюр ученикдикан сариъ , Искариот лакІам хъайи Ягьудайиъ , иблис убчІвру . Думу аьхю маллйирихьна ва гъаравларин аьхюдарихьна , Иса фици дурарин хилиз тувруш , йикьрар апІуз гъягъюру . Дурар , шад духьну , дугъаз пул тувуз рази шулу . Ягьудайи гаф тувру : халкь алдру йишваъ Иса дурарин хилиз тувуз гъулай вахт абгури шулу . Лавшарин йигъ улубкьуру , ва гьадмуган Пасхайин ччил , гъурбан дапІну , дубккну ккундийи . Исайи Петрна Югьан : « Душну ухьуз пасхайин хураг гьязур апІинай » , — дупну , гьаъру . Дурари Дугъхьан гьерхру : — Учу наан гьязур дапІну ккундувуз ? Дугъу дурариз кІуру : — Учву шагьриъ учІвиган , шид айи гажин гъабхурайи сар кас гьахъдичвуз . Гьадгъан кьяляхъди душну , гьадму учІву хулаъ учІвай , ва хулан эйсийиз йипай : « Мялимди гьерхра : „ Узу ученикарихъди пасхайин хураг ипІру хал набши ? “ » Дугъу , учвуз ккабалгнайи заан аьхю хал улупиди ; хураг гьадушваъ гьязур апІинай . Дурар гъушу , ва чпиз гъаписи дибихъну , пасхайин хураг гьязур гъапІу . Хъа вахт гъабшиган , Чан вакиларра хъади , Иса , гъюн йивну , суфрайихъ деънийи . Исайи дурариз кІуру : — Узу аьзабнакк ккуркьайиз , учвухъди гьаму пасхайин хураг ипІуз гизаф юкІв хъайиз . КІуразачвузки , сарун му пасхайин хураг , Аллагьдин Паччагьлугъдиъ гьязур дархьикьан гагьди , ипІидарза . Зах гъадабгъну , Аллагьдиз чухсагъул дупну , Исайи кІуру : — Гьаму бисай ва ичв арайиъ пай апІинай , кІуразачвуз : Узу сарун тІумтІарин му чяхир убхъидарза . Узу цІийи чяхир Аллагьдин Паччагьлугъдиъ убхъидиза . Хъасин уьл гъадабгъну , Аллагьдиз чухсагъул дупну , думу гьудубтІуру ва , дурарихьна тувну , кІуру : — Му учвхъанди туврайи Йиз жан ву . Узу кІваин алаури , гьамци апІинай . Ари гьамци , хябяхъдин хураг ипІбахъан , Исайи хъанара , зах дибисну , кІуру : — Му зах учвхъанди удубзурайи Йиз ифдиинди йитІурайи цІийи йикьрар вуйиз . Хъа магьа Узу масу тувуз ккайир Узухъди саб суфрайихъ деъна . Инсаниятдин Бай Чаз улупнайиганси гъягъюра , вушра Думу масу туврайи касдин гьял пис хьибди ! Ученикари чиб-чпихьан , гьамци апІуз ккайир ухькан фуж ву , кІури , гьерхру . Дурарин арайиъ , чпикан фуж аьхюр вуш , гьюжатра абхънийи . Исайи дурариз гъапи : — Паччгьари чпин халкьариин агъавал апІура , хъа халкьди , чпи хилиъ дючІюркьнайидариз : « халкьдиз уж’вал апІрудар » кІура . Учву дицдар дарчва : учвкан фуж аьхюр вуш , варитІан бицІи гъуллугъчиси йихь ва , гьюкумдарвал апІрур гъаравашси йихь . Фицики , фуж зиина ву : суфрайихъ гъюн йивну дахънайир , дарш дугъаз гъуллугъ апІурайир ? Суфрайихъ дахънайир зиина даринхъа ? Хъа Узу ичв арайиъ суфрайихъ гъуллугъ апІурайирси аза . Учву гьарган Йиз вари дарвалариъ Узухъди гъахьунчва . Узуз Йиз Адашди Паччагьвал фици табшурмиш гьапІнуш , гьаци Узура учвуз Паччагьвал табшурмиш апІураза . Йиз Паччагьлугъдиъ Йиз суфрайихъ ипІури-убхъидичва ва , тахтниин деъну , Израилин йицІикьюб тухмин суд апІидичва . Симон , я Симон ! Магьа иблисдиз учву , сифккан дапІнайи дяхинна харукси , ужур-харжир жара дапІну ккунди а . Хъа Узу , яв хъугъвал дурубгри пну , ккарагунза . Узухьна хътакиган , уву яв чвйирин хъугъувал мюгькам апІин . Дугъу Исайиз жаваб туву : — Я Агъа ! Увухъди узу дустагъдизра , аьжалназра гъягъюз гьязур вуза . Хъа Исайи дугъаз гъапи : — КІуразавуз , Петр , гъи даттли уьъйир дапІну ккудубкІайиз , Узу шубубан аьгъюр дарзуз пидива . Исайи давам апІуру : — Узу учву я пул , я тавра , я шаламар хьадарди гьаъруган , учвуз фукІа гьудрубкІуб гъабхьунчвуз ? Дурари : « Ваъ » пну , жаваб тувру . Исайи дурариз гъапи : — Хъа гьамус , шлиз пул аш , гьадму гъадабгъри , гьаци — таврара , хъа шлиз адарш , чан палтар масу тувну , ханжал гъадабгъри . КІуразачвузки , Уз’ин гьамци дибикІнайибра улубкьиди : « къанунсузарикан вуди гьисаб апІиди » . Гьацира Узкан фу дибикІнаш , дурар вари тамам хьиди , ва магьа аьхирихънара гъюра . Дурари гъапи : — Я Агъа ! Лиг , магьа мушваъ кьюб ханжал а . Исайи дурариз : « ЧІяаьн ву » кІуру . Хъа хул’ан удучІвну , Иса , Чан аьдат вуйиганси , Елион дагъдиина гъягъюру . Дугъан кьяляхъди ученикарра гъушнийи . Йишв’ина гъафиган , Исайи дурариз гъапи : — Тямягьвалариъ адрахьбан бадали ккарагай . Хъа Учвра , душвхьан хил хъапІну гатІабхьру кІекІлин манзилиъ кьамкьариина ис духьну , гьамци ккарагуз хъюгъру : — Адаш ! Эгер Увуз ккундуш , Узхьан гьаму аьзабнан зах гьадабгъ ! Вушра Йиз ният ваъ , хъа Явуб гъит ибшри .   Ккарагбахъан ученикарихьна гъафиган , Исайиз дурар хажалатнаан даахнади рякъюру . Ва дурариз кІуру : — Гьаз даахначва ? Гъудужвну , тямягьвалариъ адрахьбан бадали ккарагай . Дугъу гьамци кІури имиди , адмийирин саб аьхю гъварч гъюру . Дурарин улихь йицІикьюр ученикдикан сар Ягьуда хьади шулу . Думу Исайиз мак апІуз Дугъаз багахь гъахьи . Исайи дугъаз кІуру : — Ягьуда ! Мак апІбиинди Инсаниятдин Бай масу тувранахъа ? Исайихъ хъайидариз , му гьял наанди илтІибкІураш дябкъну , Дугъаз кІуру : — Агъа ! Ханжал йивидикІан ? Дурарикан сари жугьдарин аьхю маллайин гъаравшиз йивну , арччул иб ктабтІуру . Гьадмуган Исайи гъапи : « Гъибтай , чІяаьн ву ! » ва лукІран ибак хил кучну , думу сагъ апІуру . Учв дисуз дуфнайи жугьдарин аьхюну маллйириз , Аллагьдин хулан гъаравларин аьхюдариз ва агъсакълариз Исайи гъапи : — Узу дисбан бадали , учву , гъачгъиинаси , ханжларна маргъар хьади удучІвначва ! Узу учвухъди гьар йигъан Аллагьдин хулаъ шуйза , учву Уз’ина хил за гъапІундайчва . Хъа гьамус , мучІушну гьюкум апІурайи вахт ичв вахт ву . Иса , дидисну , жугьдарин аьхюну маллайин хулаз хуру . Петр ярхла-ярхлади дугъан кьяляхъди гъягъюру . Гьяятдиъ уч духьнайидар , цІа алапІну , вари сатІиди деиган , Петрра дурарин арайиъ деъру . Сар гъараваш дишагьлийи , думу цІихъ деънади дяркъну , дугъаз уччвуйи дилигну , гъапи : — Гьамура Исайихъ хъайидарикан ву . Амма Петри : « Узуз Думу аьгъюр дарзуз » дупну , кІул ккадабгъуру . Саб бицІи арайилан , Петр дяркъну , дугъаз сар жарарира : « Увура гьадрарикан вува » , — кІуру . Петр , му касдизра : « Ваъ , дарза » пну , инкар шулу . Саб сяаьткьан вахт улдубчІвиган , хъана сари ижмишнаан кІуру : — Якьин гьамура Исайихъ хъайир ву , фицики му Галилей уьлкейиан ву . Хъа Петри думу касдиз кІуру : — Уву фу кІурашра , аьгъдарзуз . Дугъу му гафар кІури имиди , даттли уьъйир гъапІу . Гьадмуган Агъа , илдицну , Петрихьинди гъилигу , ва Петрин Агъайи чаз гъапи гьаму гафар кІваина гъюру : « Гъи даттли уьъйир дапІну ккудубкІайиз , шубубан Узу аьгъюр дарзуз пидива ! » Гьадмуган Петр , гьяятдиан удучІвну , дердлуди гъишу . Иса дидиснайи адмийир , Дугъ’ин аьлхъюри , Дугъаз йивури гъахьну . Дугъан улар гьеркри : « Увуз шли гъивнуш , йипа , эгер Уву пайгъамбар вуш ! » кІури , йивури гъахьну . Гьацира Исайиз хъанара жара аьрвалар апІури гъахьну . Хъайигъан гвачІинган агъсакълар , жугьдарин аьхю маллйир ва къанунчйир уч духьну , Иса заан диванханайиз гъахуру . Дугъхьан гьерхру : — Эгер Уву Месигь вуш , йип учуз ? Дугъу дурариз кІуру : — Узу учвуз гъапишра , хъугъидарчва ; Хъа Узу учвуз суал тувишра , Узуз жаваб тувидарчва ; Гьамусдихъантина Инсаниятдин Бай кьудратлу Аллагьдин арччул гъвалахъ деъди . Хъа вардари Дугъаз кІуру : — Яна Уву Аллагьдин Бай вува , сарун ? Исайи дурариз жаваб тувру : — Учву кІурайиси ву . Дурари кІуруки : — Ухьуз сарун фициб шагьидвал лазим вухъа , фицики му гафар ухьуз Мугъан Чан мелзналан гъеерхьунхьуз ! Хъасин дурари , гъудужвну , Иса Пилатдихьна гъуху ва Дугъак гьамцдар тахсрар кирчуз хъюгъю : — Мугъу , Чаз Месигь , паччагь кІури , халкь рякъ’ан адаура , Римдин паччагьдиз налук тувуб дюз дар кІури , гьисаб апІура . Пилатди Исайихьан гьерхру : — Уву « жугьдарин Паччагь » вуна ? Исайи жаваб вуди дугъаз кІуру : — Уву гьаци ву кІурава . Пилатди жугьдарин аьхюну маллйириз ва халкьдиз гъапи : — Узуз Гьаму Касдик саб тахсирра бихъурадарзуз . Амма дурари гужниинди алаурайи : — Дугъу Галилей уьлкейилан ккебгъну гьамина гъяйиз , вари Ягьудия уьлке вуйибси , аьгъювалар улупури , халкьарин арайиъ наразивал ипра . Галилейикан деебхьну , Пилатди гьерху : — Му Галилейин агьали вуйинхъа ? Хъа Иса Гьироддин вилаятдиан вуйиб аьгъю гъабшиган , Пилатди Иса гьадму йигъари Ерусалимдиъ айи Гьироддихьна гьаъру . Иса гъяркъиган , Гьирод гизаф шад шулу . Дугъаз ухдитІан Думу рякъюз ккунди айи , гьаз гъапиш дугъаз Исайикан гизафдар деерхьнайи ва Дугъкан саб аьламат рябкъюз миж кади айир вуйи . Гьиродди Исайиз гизаф суалар туври гъахьну , амма Дугъу саб жавабра тувундар . Жугьдарин аьхюну маллйирина аьлимари , гъудужвну , гужниинди Иса тахсиркар апІурайи . Гьиродна чан эскрар , Дугъ’ина аьрвалар хури , кялхъру . Исайиин паччгьаринсдар палтар алахьну , Пилатдихьна кьяляхъ гьаъру . Ва гьадму йигъан Гьиродна Пилат дустар шулу ; улихьди дурар чиб-чпихъди душманвалиъ ади гъахьнийи . Пилатди , аьхюну маллйиризна гьюкумдрариз ва халкьдиз дих дапІну , гъапи : — Учву гьаму Кас , халкь рякъ’ан адаурайирси гьисаб дапІну , узухьна гъахунчва . Хъа магьа , ичв улихь ахтармиш дапІну , узуз гьаму Касдик учву кІуру саб тахсирра гъибихъундарзуз . Ва Гьироддизра гъибихъундар , узу Му дугъахьна гьаунза ва Мугъак йикІбаз лайикьлу вуйи саб тахсирра дибихънадар . Гьаддиз , жаза тувну , Му деетидиза . Гьадмуган вардари сабси чІигъар апІуз хъюгъру : — Дугъаз аьжал , хъа учухьна Варава деет . Варава , шагьриъ гъалабулугъ ипбаз ва адми йивну йикІбаз лигну , дустагъдиъ итнайир вуйи . Пилатди хъанара , Иса деетуз ккунди , чан сес за апІуру , хъа дурари : « Хачрак карс , хачрак карс Думу ! » — кІури , чІигъар апІуйи . Пилатди шубубпи ражари гьерхру : — Исайи фу чІурувал дапІнахъа ? Узуз Мугъак йикІбаз лайикьлу вуйи саб тахсирра гъябкъюндарзуз , гьаци вуйиган , Мугъаз саб бицІи жаза тувну , деетидиза . Амма мушв’ин уч духьнайидари зарбди чІигъар апІури , Иса хачрак карсуб ккун апІурайи , ва дурарин чІигъар гъалиб шулу . Пилатди гьадрари кІуруси апІуз гьял апІуру : Шагьриъ гъалабулугъ ипбазна адми йикІбаз лигну дустагъдиъ итнайи Варав деетуру , хъа Иса дурарин ихтиярназ тувру . Иса гъахуз хъюгъиган , рякъюъ чан хутІлиан гъюрайи сар Симон кІуру Киринеяйин агьали гьахъру . Дурари , Иса карсру хач дугъан кьял’ин иливну , думу гъабхуз гъитру . Исайин кьяляхъди гизаф адмийир ва Дугъахъ зарбди ишурайи дишагьлийир гъягъюру . Исайи , дурарихьинди илтІикІну , гъапи : — Ерусалимдин дишагьлийир ! Узухъ мишанай , хъа учвухъ ва ичв веледарихъ ишай . Гьамци кІуру йигъар гъюра : « велед даршлудар , бицІир дархьидар ва нана тутрувдар хушбахтаврар ву ! » Гьадмуган дагълариз : « уч’ина ахьай » , хъа тепйириз : « учу элеркай » пуз хъюгъдичва , адмийири ужур касдиз гьамцдар чІуру ляхнар апІурайган , дурари чІуру касариз фицдар ляхнар апІуйкІан ? Исайихъди сатІиди дариз зигбан бадали , кьюр гъачагъра хурайи . « Келле » кІурушв’ина гъафиган , Иса ва гъачгъар , сар Исайин арччул , тмунур — гагул терефназди хачарик карсру . Хъа му арайиъ эскрари , тупут ипри , Дугъан палтар пай апІурайи . Халкь лигури дийигънайи . Дурарин гьякимдрар Дугъ’ин аьлхъюрайи : — Жарадар уьрхюри гъахьну , гъит Чав Учв уьрхри , эгер Думу Аллагьди кадагънайи Месигь вуш . Эскрарира , Исайиз люкьнар апІури , Дугъан багахьна гъюри , кІвантІарихьна сирке хуйи ва гьамци кІуйи : « Эгер Уву жугьдарин паччагь вуш , Яв Уву уьрх » . Дугъан кІулихъ « Му жугьдарин паччагь ву » дибикІнайиб кебхнийи . Исайихъди дариз дизигнайи гъачгъарикан сари Дугъаз чІуру гафар апІурайи : — Эгер Уву Месигь вуш , Увура , учура уьрх . Тмунури чан юлдшиз кІуру : — Увуз Аллагьдихьан гучІ шуладарнуз , увузра гьациб жаза тувнайиган ? Ухьуз гьякьди жаза тувна , гьаз гъапиш ухьуз ихь тахсрариз лайикь вуйиб гъурубкьунхьуз , хъа Мугъу саб чІуру ляхинра гъапІундар . Хъа Исайиз кІуру : — Уву Яв Паччагьлугъдиз гъафиган , узу кІваин апІина , Иса ! Исайи дугъаз гъапи : — Гьякьди кІуразавуз , гъи Узухъди женнетдиъ хьидива . Лисундин вахт вуйи . Сабпну вари уьлкейиин сяаьт шубубдизкьан мучІушин улубчІвнийи . Ригъдин акв хътабтІу ва Аллагьдин хулаъ Гирамишвахь гьибхнайи чарч гьацІкьял’ансина гъячІябгъю . Исайи зарбди гьарай гъапІу : — Адаш ! Йиз рюгь Яв ихтиярназ тувраза . Ва гьамци дупну , Дугъан нефес хътубтІу . Гьаму гъябкъю эскрарин юзбашийи , Аллагьдин ад за дапІну , гъапи : — Дугъриданна , гьаму Кас марццир вуйиштІан ! Гьаму тамашайиз лигуз уч духьнайидар , душвахь гъабшиб дябкъну , чпин мухрар убччвури , алдагъуру . Иса аьгъюкьандар вари ва Дугъахъди гъахьи Галилей уьлкейианмина гъафи дишагьлийир , ярхлаанси дийигъну , мидиз лигурайи . Гьадму арайиъ Юсуф кІуру сар гъяни ва гьякьлу вуйи , заан диванханайин иштиракчи , дидин къарарихъди рази дарши кас гъюру . Думу Аллагьдин Паччагьвализ ккилигурайи Ягьудия уьлкейин Аримафей кІуру шагьриан вуйи . Пилатдихьна душну , дугъу Исайин беден чахьна тувуб тІалаб гъапІнийи . Дугъу Исайин беден хачракан кадабгъну , иригъян гъибиржну , гъарзуъ дапІнайи ва гьелелиг фужкІа кивнадру накьвдиъ ивру . Жвуми йигъ вуйи , султ йигъ улубкьуз багахь шулайи . Исайихъди Галилей уьлкейиан гъафи дишагьлийирра , накьвдихьна дуфну , Исайин беден фици ивнаш , лигуру . Хъасин хулариз хътаку , дурари ицци ниъ хъайи аьтрарна ягъар гьязур гъапІу , хъа султ йигъан , Къанундиъ улупнайиганси , дурар фаракьат гъахьи . Чпи гьязур дапІнайи аьтрин ниъ хъайи ягъарра хьади , элгьет йигъан , ахсрарихъди , гьадму дишагьлийир хъана накьвдихьна гъягъюру . Хъа дурариз майит айи хьарахь гьипнайи гъван гьидипнади рябкъюру , накьвдизди учІвиган , дурариз Агъа Исайин беден гъибихъундар . Дурари , мид’ин мюгьтал духьну , фикрар апІури имиди , сабпну дурарин улихьна вацІрацІар апІру палтар али кьюр жви ачмиш шулу . Дурари гучІбаан ис алахъдариз кІуру : — Учву чІивир гъачІидарин арайиъ гьаз агурачва ? Думу мушваъ адар . Думу чІиви гъахьну . Дугъу , гьеле Галилей уьлкейиъ имиди фици гъапнийиш , кІваин апІинай : « Инсаниятдин Бай гунагькрарин хилиз тувди , дариз зигиди , хъа шубудпи йигъан чІиви хьиди » . Гьадмуган Исайин му гафар дурарин кІваина гъафи . Кьяляхъ хътаку дишагьлийири ( мурарин арайиъ Магдалайиан вуйи Мар’ям , Югьанна , Якьубдин дада Мар’ям ва дурарихъди хъади гъаши жарадарра айи ) мидкан йицІисар ученикдиз ва миди вуйидариз хабар дебккру .  Ученикари , му гафар ичІидарси гьисаб дапІну , дурарихъ хъугъундайи . Хъа Петр гъудужвну , жаргъну накьвдихьна гъушу ва душваъ ис алахъну гъилигуриз кафнартІан гъяркъюндар ва , мид’ин мюгьтал духьну , кьяляхъ хътаку . Гьадму йигъан ученикарикан кьюр Ерусалимдихьан кьюб сяаьтнан рякъюн манзилнаъ айи Эммаус кІуру гъулаз гъягъюрайи . Дурарра Исайиин улукьу гьядисйирикан улхурайи . Чиб-чпихъди улхури фикрар апІурайи вахтна , багахь духьну , Исара дурарихъди гъягъюз хъюгъю . Чпин улар йитІнайиси , дурариз Иса аьгъю гъахьундар . Дугъу дурарихьан гьерху : — Учву , рякъди фтикан улхурачва ? Дурар пашманди дийигъу . Дурарикан Клеоп кІуру сари Дугъаз жаваб туву : — Му йигъари Ерусалимдиъ гъабшиб душваз гъафидарикан сар Уву вува аьгъдрур , дарин ! Исайи дурариз гъапи : — Фтикан ? Дурари Исайиз кІуру : — Аллагьдин ва вари халкьдин улихь , ляхнариъ ва гафнаъ кьувватлу пайгъамбар вуйи Назаретдин Исайикан . Думу жугьдарин маллйирина гьюкумдрари тахсиркар дапІну , хачрак карсну дариз зигуз гъитну . Хъа учу , Думу Израилин халкь азад АпІрур ву кІури , умуд апІурайча , хъа гьамус , магьа шубуд йигъ ву гьамциб гьядиса дубхьну . Хъа гъи ич дишагьлийирикан сакьюдари учу мюгьтал гъапІну : дурар гвачІнин ухди Исайин накьвдихьна гъушиган , дурариз Дугъан беден гъибихъундар ва хъадакну гъафидари , Думу чІиви гъахьну кІури , хабар дебккрайи , гьадина гъафи малайикарра гъяркъюнчуз кІури , ктибтура . Ичдарикан сакьюдар накьвдихьна гъушиган , дураризра гьадму дишагьлийириз гъяркъдар гъяркъну , амма Дугъан беден гъябкъюндар . Гьадмуган Исайи дурариз гъапи : — Агь , пайгъамбрари гъапидарихъ хътругъру ахмакьар ва кІван кагьалсузар ! Месигьди гьацдар аьзабар гъизигхъантІан , Думу Чан гьяйбатнаъ учІвидар , дупнадаринхъа ? Хъасин Исайи , Мусайилан ккебгъну , вари пайгъамбрари Чакан Гирами китабариъ дидикІнайидарин гьякьнаан дурар гъаври тІаъру . Дурар чпи гъягъюрайи гъулаз багахь гъашиган , Исайи Чаз дилинтина гъягъюз ккунди айиганси улупури гъахьну . Хъа дурари Дугъаз гъапи : — Учухъди дерг , йигъ хябяхъ шула . Исара гьадму гъулаъ дурарихъди гъузру . Дурарихъди суфрайихъ гъюн йивну деънайиган , Исайи , уьл гъадабгъну , Аллагьдиз баркаллагь дупну , гьудубтІуру ва дурариз пай апІуру . Гьадмуган дурарин улар ачмиш шулу ва дурариз Думу Иса вуйиб аьгъю шулу , хъа Думу дурарин улариккан дургру . Хъа дурари чпи-чпиз кІуру : — Дугъу рякъюъди ухьухъди улхруган ва Гирами китабариъ дибикІнайибдин гъаврикк ккаъруган , ихь юкІвар ургури гъахьундайинхъа ? Гьадму сяаьт гъудужвну , дурар Ерусалимдиз хътакуру ва йицІисар вакиларна имбудар сатІиди ади дихъуру . Дурари : « Агъа дугъриданра чІиви гъахьну ва Симондиз ачмиш гъахьну » , кІурайи . Хъа мурарира , рякъюъ чпиин улуркьдар ва , уьл гьудубтІруган , чпиз Думу фици аьгъю гъахьнуш , ктитуру . Мурар мидкан улхури имиди , Иса Учв дурарин арайиъ ачмиш шулу ва Дугъу : « Учвуз мясляаьт ибшри ! » кІуру . Дурари , аьжайиб духьну ва гучІ кабхъну , чпиз рюгь рябкъюра пну , хиял гъапІу . Хъа Исайи дурариз гъапи : — Гьаз аьжайиб духьначва ва дицдар хиялар ичв юкІвариъ гьаз учІвра ? Йиз хиларизна ликариз лигай : Му Узу вуза , хил кучри ва лигури Узу ахтармиш апІинай , рюгь жан хъайиб ва кІурбар айиб шулдар . Гьамци дупну , Исайи дурариз чан хилар ва ликар улупуру . Хъа дурар шадвалиан мегьел хътругъри ва мюгьтал шули айиган , Дугъу дурариз гъапи : — Мушваъ фициб-вушра ипІруб аничв ? Дурари Исайихьна гъубжу балугъин пай гьачІабккуру . Исайи , дурариз рябкъюри , ипІуру ва кІуру : — Узу учвухъди хъимиди , учвуз гъаписи , Узкан Мусайин къанундиъ , Пайгъамбрарин китабдиъ ва гьацира Мяълийирин китабдиъ дибикІнайиси , Йиз кІул’ина гъюз ккайидар вари тамам духьну ккундийи . Гьадмуган Дугъу Гирами китабариъ дибикІнайибдин гъаври ахъбан бадали , дурарин фагьум ачмиш апІуру . Хъасин дурариз гъапи : — Гирами китабариъ дибикІнаки , Месигь аьзабарикк ккуркьди ва , дукІну , шубудпи йигъан чІиви хьиди ва , вардари чпин гунгьар гардандиъ дисруси , Аллагьди чпилан хил алдабгъруси , Ерусалимдилан ккебгъну варишвариъ Йиз ччвурнахъан Ужувлан хабар рабгъиди . Магьа гьаци хьузра гъабшибдин учву шагьидар вучва . Хъа Узу Йиз Адашди учвуз тувурза дупнайиб гьамус тувдизачвуз . Учву , аьршариан учвухьна кьувват рубкьайиз , Ерусалим шагьриъ гъузай . Хъасин Исайи дурар шагьриан адаъну , Вифанияйихьнакьан хъади гъюру ва , Чан хилар за дапІну , дурариз ужувлар ккун апІуру . Дурариз ужувлар ккун апІури айи арайиъ , Иса , ученикарихьан гьудучІвури , завуз за шулу . Дурари , жилиина ахьну , Дугъаз икрам апІуру , хъасин зурба шадвалиинди Ерусалимдиз хътакуру ва , гьаммишан Аллагьдин ад за апІури , Аллагьдин хулаъ гъузру .